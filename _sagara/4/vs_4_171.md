---
layout: layout_avarta
permalink: /sagara/4/171
redirect_from:
  - /sagara/171
avarta_num: 171
title: आवर्तः १७१ -- श्रुत्याकर्मोपासनविधिबलाच्च जीवब्रह्मभेदशङ्का
skip_title: false
index_terms: 
---

हे स्वामिन्। मम संशयान्तरमपि जायते। श्रुत्यैव वक्ष्यमाणप्रकारेण
जीवब्रह्मणोर्भेदः प्रतिपाद्यते "द्वा सुपर्णा सयुजा सखाया समानं वृक्षं
परिषस्वजाये। तयोरन्यः पिप्पलं स्वाद्वत्त्यनश्नन्नन्योऽभिचाकशीति"
(मु. ३.१.१, श्वे. ४.६) इति हि श्रुतिः। 

**अयमर्थः** -- बुद्धिरूपे
एकस्मिन् वृक्षे द्वौ पक्षिणौ वसतः। तावुभावपि समानस्वभावौ। तत्रैकः
कर्मफलभोक्ता अपरः शुद्धो भोगरहितोऽसङ्गः सन् कर्मफलभोक्तारं प्रकाशयति।
अनयोः कर्मफलभोक्ता जीव इति, अपरः परमात्मेति च प्रतीयते। इत्येवं श्रुत्यैव
जीवब्रह्मणोर्भेदप्रतिपादनान्न तयोरैक्यं युक्तम्।

किञ्च, वेदे नानाप्रकाराणि कर्माण्युपासनानि च तत्र तत्र कथितानि।
तानि निरर्थकानि स्युर्जीवब्रह्मणोरेकत्वाभ्युपगमे। तथा हि -- जीवब्रह्मणोरेकत्वम्,
किं ब्रह्मणि जीवस्वरूपान्तर्भावात् किं वा जीवे ब्रह्मस्वरूपान्तर्भावात्।
नोभयथापि संभवति। ब्रह्मणि जीवस्वरूपान्तर्भावाभ्युपगमे जीवस्यैव ब्रह्मरूपत्वात् कर्मोपासनाद्यधिकार्यभावप्रसङ्गात् कर्मोपासनादीनि निरर्थकानि स्युः।
जीवे च ब्रह्मस्वरूपान्तर्भावाभ्युपगमे जीवभावापन्नत्वाद्ब्रह्मण उपास्याभावप्रसङ्ग
इत्युपासनावाक्यानि निष्फलानि स्युः। अपि च कर्मफलदातुरीश्वरस्याभावात्
कर्मानुष्ठानमपि निष्फलं स्यात्। 'कर्मातिरिक्त ईश्वरो नास्ति, स्वतन्त्रं कर्मैव
फलं ददाति’ इति मीमांसकोक्तिरपि न युज्यते; जडत्वात्कर्मणः। न हि जडस्य
कर्मणः फलदातृत्वरूपसामर्थ्यं घटते। अतः सर्वज्ञादेवेश्वरात् कर्मफलसिद्धिर्वाच्या। तस्माज्जीवात्मपरमात्मनोरेकत्वं न युज्यते इति। अयञ्च प्रमाणगतसंशयः।
