---
layout: layout_avarta
permalink: /sagara/4/181
redirect_from:
  - /sagara/181
avarta_num: 181
title: आवर्तः १८१ -- चिदाभास एव पुण्यपापाद्याश्रयः, न कूटस्थः
skip_title: false
index_terms:
- कूटः
- कूटस्थः
---

उभयोः कूटस्थचिदाभासयोर्मिलितयोर्जीवत्वव्यवहारेऽपि कर्तृत्वादयो जीवधर्माः
सर्वे चिदाभासमेवाश्रयन्ति। पुण्यम्, पापम्, तत्फलभूतसुखदुःखाद्यनुभवः, लोकान्तरं
प्रति गमनम्, तत इहागमनमित्यादि सर्वं चिदाभासविशिष्टबुद्धिरेव करोति, न तु
कूटस्थः। कूटो नामायोघनविशेषः अयस्कारादिप्रसिद्धः। तद्वन्निर्विकारतया
तिष्ठतीति कूटस्थ उच्यते। अथवा मिथ्याभूतबुद्धिचिदाभासयोः कूट इत्याख्या। तत्रासङ्गतयास्ते इति कूटस्थ इष्यते। अतः कूटस्थे कर्तृत्वादयो
न संभवन्ति, किन्तु चिदाभासस्य। भ्रान्त्या ते धर्माः कूटस्थे प्रतीयन्ते।
