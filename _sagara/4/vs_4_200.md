---
layout: layout_avarta
permalink: /sagara/4/200
redirect_from:
  - /sagara/200
avarta_num: 200
title: आवर्तः २०० -- अहंवृत्तौ साक्षिचिदाभासयोर्युगपद्भानम्
skip_title: false
index_terms: 
 - वृत्तिः
 - आभासः
---

हे सोम्य,
विस्पष्टं सारतरमुत्तरमुच्यते, शृणु सावधानमनाः। एतच्छ्रवणजन्यज्ञानसूर्यप्रकाशोदयमात्रेण गाढाज्ञानरूपतमो निःशेषं विनयति। हे शिष्य, साक्ष्याभासावुभावप्यहंवृत्तौ युगपदेव प्रतीयेते। वेदान्तप्रकरणेषु सर्वत्र '**आभासः**'
इति शब्देनान्तःकरणसहितचिदाभास एव ग्राह्यः। अन्तःकरणसहितचिदाभासः साक्षिणो विषयतया भाति। साक्षी तु स्वयंप्रकाशतया भाति।
चिदाभाससहितान्तःकरणवृत्त्या न साक्षी विषयीक्रियते।

**घटादिबाह्यपदार्थज्ञानोत्पत्तिक्रमस्त्वेवम्** -- इन्द्रियाणां घटादिविषयैः
सह संयोगदशायामिन्द्रियद्वारा बहिर्निर्गतान्तःकरणं घटादिविषयसमानाकारतां
प्राप्नोति। यथायसा मृदा वा निर्मितमूषायां निषिक्तद्रुतताम्रादिर्मूषासमानाकारतां भजते; एवमन्तःकरणवृत्तिरपि घटादिसमानाकारतां भजते। इयञ्च
वृत्तिश्चैतन्याभाससहितैव जायते, नाभासं विनोदेति। वृत्तिरन्तःकरणस्य परिणामः। अन्तःकरणपरिणामस्य **वृत्तिः** इति संज्ञा। अन्तःकरणं हि सत्त्वगुणकार्यत्वात् स्वच्छम्। अतस्तत्र चैतन्याभासो जायते।
तथैव वृत्तेरपि स्वच्छान्तःकरणकार्यत्वात् तत्रापि चैतन्याभासो जायते।
उत्पद्यमाना सा वृत्तिः साभासान्तःकरणादेवोत्पद्यते। अतोऽपि कारणात् वृत्तिराभासविशिष्टैवोदेति।
