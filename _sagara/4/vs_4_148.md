---
layout: layout_avarta
permalink: /sagara/4/148
redirect_from:
  - /sagara/148
avarta_num: 148
title: आवर्तः १४८ -- रज्जुसर्पः तज्ज्ञानं चाविद्यायाः परिणामश्चेतनस्य विवर्तश्च
skip_title: false
index_terms: 
 - भ्रमः
 - अध्यासः
 - अविद्या
---

अनिर्वचनीयरज्जुसर्पादिस्तज्ज्ञानं च **भ्रम** इति **अध्यास** इति चोच्यते।
अयं च भ्रमोऽविद्यायाः परिणामश्चैतन्यस्य विवर्तश्च भवति। उपादानकारणसमस्वभावकोऽन्यथाभावः
परिणामः, अधिष्ठानविषमस्वभावकोऽन्यथाभावो
विवर्त इति च विवेकः। उपादानकारणं **अविद्या**, सा चानिर्वचनीया। तथा
रज्जुसर्पादि तज्ज्ञानञ्चानिर्वचनीयमेव। तस्माद्रज्जुसर्पादि तज्ज्ञानञ्चाविद्यासमस्वभावकतदन्यथाभावरूपत्वादविद्यापरिणामो भवति। रज्ज्वाद्यवच्छिन्नाधिष्ठानचैतन्यं तु सत्स्वरूपमास्ते। रज्जुसर्पादि तज्ज्ञानं हि सद्विलक्षणं
भवति। तस्माद्रज्जुसर्पादि तज्ज्ञानं च स्वाधिष्ठानचैतन्याद्विरुद्धस्वभावकतदन्यथाभावरूपत्वाच्चैतन्यविवर्तो भवति। ततो रज्जुसर्पादि तज्ज्ञानञ्चाविद्यापरिणामः, चैतन्यस्य विवर्तश्चेति सिद्धम्।
