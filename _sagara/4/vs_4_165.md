---
layout: layout_avarta
permalink: /sagara/4/165
redirect_from:
  - /sagara/165
avarta_num: 165
title: आवर्तः १६५ -- मिथ्यासंसारनिवर्तनेच्छा नोचिता
skip_title: false
index_terms: 
---

हे सोम्य। इत्थं
मिथ्याभूतं संसारदुःखं भ्रान्त्या त्वयि प्रतिभासते। तस्मान्मिथ्यासंसारदुःखनिविवृत्सा तव न युज्यते। तत्रायं दृष्टान्तः यदि कश्चन मान्त्रिकः कस्मैचित्
पुरुषाय स्वमन्त्रप्रभावान्मिथ्याभूतं शत्रुं प्रदर्शयति तदा तच्छत्रुविनाशाय
न स पुरुषो यतते; तद्वन्मिथ्याभूतसंसारनिवृत्तये तवेच्छा न युज्यते। तथा
चोक्तं गौडपादैर्माण्डूक्योपनिषत्कारिकायाम् --

प्रपञ्चो यदि विद्येत निवर्तेत न संशयः।  
मायामात्रमिदं द्वैतमद्वैतं परमार्थतः॥ (मा. आ. १७) इति।

तथा वराहोपनिषदि चोक्तम् --  
अज्ञानमेव न कुतो जगतः प्रसङ्गो  
जीवेशदेशिकविकल्पकथातिदूरे।  
एकान्तनिर्मलचिदेकरसस्वरूपं  
ब्रह्मैव केवलमहं परिपूर्णमस्मि॥ इति।  
