---
layout: layout_avarta
permalink: /sagara/4/161
redirect_from:
  - /sagara/161
avarta_num: 161
title: आवर्तः १६१ -- मिथ्याजगत आत्मैवाधारोऽधिष्ठानं च
skip_title: false
index_terms: 
---

हे शिष्य। 
त्वन्निजस्वरूपाज्ञानात्
(आत्मनो ब्रह्मरूपेणाज्ञानात्) तवेदं मिथ्याजगत् प्रतिभासते। अतस्त्वमेवास्य जगत आधारोऽधिष्ठानं च।
रज्ज्वज्ञानान्मिथ्याभूतः सर्पः प्रतिभासते।
तत्र मिथ्याभूतसर्पादीनां
रज्जुराधारोऽधिष्ठानं च भवति। यद्यपि
मुख्यसिद्धान्तभूतद्वितीयपक्षे
मिथ्यासर्पाद्यधिष्ठानं वृत्त्युपहितचैतन्यमिति प्रथमपक्षे रज्जूपहितचैतन्यमिति
चोक्तत्वान्न कस्मिंश्चिदपि पक्षे रज्वादि जडमधिष्ठानं भवति, तथापि
प्रथमपक्षे चैतन्यनिष्ठाधिष्ठानत्वे रज्जुरुपाधिर्भवतीत्यतः स्थूलदृष्ट्या रज्जुरेवाधिष्ठानमित्युच्यते। मिथ्याभूतसर्पादेर्यथा रज्जुरधिष्ठानमाधारश्च भवति
तथा मिथ्याजगतस्त्वमेवाधिष्ठानमाधारश्च भवसि।
