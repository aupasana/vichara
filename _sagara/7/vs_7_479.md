---
layout: layout_avarta
permalink: /sagara/7/479
redirect_from:
  - /sagara/479
avarta_num: 479
title: आवर्तः ४७९ -- निर्विकल्पसमाधौ लयविक्षेपकषायरसास्वादरूपविघ्नचतुष्टयनिरूपणम्
skip_title: false
index_terms: 
 - लयः
 - विक्षेपः
 - कषायः
 - रसास्वादः
---

निर्विकल्पसमाधौ चत्वारो विघ्नाः स्युः। तन्निवृत्त्यर्थं तत्स्वरूपं कथ्यते।
(१) लयः, (२) विक्षेपः, (३) कषायः, (४) रसास्वाद इति विघ्नाः
चत्वारः।

तत्र **लयः** -- आलस्येन निद्रया वा वृत्त्यभावो लय इत्युच्यते।
तस्मिन्सति सुषुप्तितुल्यावस्था समाधिनिष्ठस्य जायते। ब्रह्मानन्दोऽपि तदा
तिरोभवति। तस्मान्निद्रालस्यादिनिमित्तैर्यदा वृत्तिः स्वोपादानेऽन्तःकरणे लीयेत,
तदा योगी सावधानः सन् निद्रादिकं निरुध्य वृत्त्युत्पादनं कुर्यात्। इदमेव
*२ श्रीगौडपादाचार्यैश्चित्तसम्बोधनमित्युक्तम्। लयरूपस्य विघ्नस्य विरोधि निद्रालस्यादिनिरोधकं वृत्तिप्रवाहरूपं जागरणमेव चित्तसम्बोधनम्।

<div class="footnote" markdown="1">
*२. गौडपादाचार्यैर्माण्डूक्योपनिषत्कारिकायां कथितम्।
</div>
