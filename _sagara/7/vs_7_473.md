---
layout: layout_avarta
permalink: /sagara/7/473
redirect_from:
  - /sagara/473
avarta_num: 473
title: आवर्तः ४७३ -- प्राणायामः
skip_title: false
index_terms: 
 - प्राणायामः
 - पूरकम्
 - रेचकम्
 - कुम्भकम्
---

<div class="footnote" markdown="1">
चित्तादिसर्वभावेषु ब्रह्मत्वनैव भावनात्।  
निरोधः सर्ववृत्तीनां प्राणायामः स उच्यते॥
</div>

आसनसिद्ध्यनन्तरं प्राणायामः कर्तव्यः। प्राणायामस्त्वनेकविधः *२। तथापि तल्लक्षणं सङ्ग्रहेणोच्यते -- (१) नासिकाया वामच्छिद्रस्थेडाख्यनाडीद्वारा वायोरन्तः पूरणं कार्यम्। तदेव *३ **पूरकम्** इत्युच्यते। (२) दक्षिणनासिकास्थपिङ्गलाख्यनाडीद्वारा वायोर्बहिर्निःसरणं कार्यम्। तदेव *४ **रेचकम्** इत्युच्यते।
(३) सुषुम्नाद्वारा वायोर्निरोधनं कार्यम्। तदेव *५ **कुम्भकम्** इत्युच्यते। 

<div class="footnote" markdown="1">
*२. केचन प्राणायामम् (१) बाह्यम्, (२) आभ्यन्तरम्, (३) स्तम्भवृत्तिकमिति वदन्ति।
निश्वासं कृत्वा तद्गतिनिरोधो बाह्यः। प्राणोच्छ्रासं कृत्वा तन्निरोधः आभ्यन्तरः।
बाह्यान्तर्गतेः समकालं निरोधः स्तम्भवृत्तिरिति च।

*३. अहं ब्रह्मास्मीति भावना पूरकः।

*४. अनात्मप्रपञ्चनिषेधो रेचकः।

*५. अखण्डाकारवृत्त्याचलता कुम्भकः।
</div>

इत्थं क्रियमाणानां
पूरकरेचककुम्भकानां समुदायः **प्राणायाम** इत्युच्यते।
स च प्राणायामो द्विविधः --
(१) एकोऽगर्भः, (२) अपरः सगर्भः।
(१) प्रणवोच्चारणं विना क्रियमाणः प्राणायामोऽगर्भः। 
(२) प्रणवोच्चारणेन सह क्रियमाणः प्राणायामः सगर्भः।
