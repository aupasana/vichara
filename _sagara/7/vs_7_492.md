---
layout: layout_avarta
permalink: /sagara/7/492
redirect_from:
  - /sagara/492
avarta_num: 492
title: आवर्तः ४९२ -- अष्टादश विद्यास्थानानि सर्वाण्यपि च शास्त्राणि ब्रह्मज्ञानहेतुभूतानि
skip_title: false
index_terms: 
---

तृतीयशिष्यस्तु तर्कदृष्टिर्गुरुमुखादुपदेशं प्राप्य स्वावगतविषये शास्त्रान्तरविरोधपरिहाराय निखिलशास्त्राभिप्रायं विचार्य इत्थं निश्चिकाय।

(१) सकलशास्त्राणां परमं प्रयोजनं मोक्ष एव।

(२) मोक्षसाधनं च ज्ञानमेकमेव।

(३) तच्च ज्ञानमद्वयात्मतत्त्वनिश्चयरूपम्।

(४) भेदनिश्चयस्तु न यथार्थज्ञानम्।

(५) शास्त्राण्यपि निखिलानि साक्षात्, परम्परया वा ब्रह्मज्ञानहेतुभूतानि।
संस्कृता *१ वैखरी वाणी अष्टादशप्रस्थानरूपा वर्तते। तत्र --

- (१) कानिचिच्छास्त्राणि कर्मप्रतिपादकानि।
- (२) कानिचिद्विषयसुखोपायप्रतिपादकानि।
- (३) कानिचिद्ब्रह्मान्यदेवतोपासनाबोधकानि।
- (४) कानिचिज्ज्ञानहेतुभूतानि।

<div class="footnote" markdown="1">
*१. परा, पश्यन्ती, मध्यमा, वैखरी चेति चतस्रो वाचः। तत्र वैखरी परश्रवणयोग्याकारादिवर्णात्मनाभिव्यक्तीभवति।
</div>

तत्रापि न्यायसाङ्ख्यादिशास्त्राणि भेदज्ञानमेव यथार्थं कथयन्ति। तदेवं
सर्वेषां शास्त्राणां यद्यप्यद्वैतब्रह्मबोधकत्वं न समभवति। तथापि, सकलशास्त्रप्रणेतारः सर्वज्ञाः कृपालवश्च। तत्कृतमूलसूत्राणामर्थोऽपि वेदानुसार्येव।
परन्तु तद्व्याख्यातारो भ्रान्त्या मूलसूत्रकाराभिप्रायविरुद्धानेवार्थान् कल्पयन्ति।
सूत्राणामर्थस्तु वेदविरोधी न भवति। वेदानुसार्येव भवति। तर्कदृष्टिरत्युत्तमसंस्कारवशादित्थं निश्चयं चकार।
