---
layout: layout_avarta
permalink: /sagara/1/038
redirect_from:
  - /sagara/038
avarta_num: 38
title: आवर्तः ३८ -- तत्समाधिः -- भावरूपैवेति न भावाभावयोः सामानाधिकरण्यदोषः
skip_title: false
index_terms: 
---

तत्समाधिः-- नैष दोषः। 
सविलासाविद्यानिवृत्तेरधिष्ठानब्रह्मचैतन्यमात्रत्वान्न ततोऽतिरिच्यते सा। 
यथा *२ आरोपितसर्पनिवृत्तिरधिष्ठानरज्जुमात्रं, 
एवं कल्पितनामरूपात्मकसकलवस्तुनिवृत्तिरपि तदधिष्ठानचिन्मात्रमेव, न ततोऽतिरिक्तेति सिद्धम्। 
आरोपितप्रतियोगिकप्रध्वंसस्य प्रतियोग्यधिष्ठाने भासमानस्याधिष्ठानमात्रत्वनियमात्। 
तदुक्तं वार्तिके "**अधिष्ठानावशेषो हि नाशः कल्पितवस्तुनः**" इति। 
अयमेव भगवत्पादादीनामाशयः आकरादिषु स्फुटतरः। 
अत एव प्रकृतेप्यनर्थनिवृत्तिर्ब्रह्ममात्रमित्युक्तदोषानवकाशः। 
सर्वानर्थदृश्यकल्पनाधिष्ठानत्वाद्ब्रह्मणः। 
तच्च ब्रह्म सिद्धवस्तुस्वरूपत्वाद्भावरूपम्। 
तस्मादनर्थनिवृत्तेर्भावरूपत्वादेव तस्या अस्मिन् ग्रन्थे प्रयोजनत्वकथनं युक्तमेवेति॥

<div class="footnote" markdown="1">
*२. रज्ज्वां प्रतीयमानसर्पस्य रज्जुरधिष्ठानत्वेन कथ्यते। 
मन्दान्धकारे प्रतिभासमानसर्पभ्रमाधिष्ठानस्य प्रकाशसंबन्धे सति 'रज्जुरेवेयम्' इति निश्चये जाते 
तत्क्षणादेव सर्पो निवर्तते। 
तस्मात् सर्पनिवृत्तितदधिष्ठानरज्जुसाक्षात्कारयोश्चैकक्षणावच्छेदेन जायमानत्वात् सर्पनिवृत्तिरधिष्ठानरज्जुमात्रं भवति।
</div>
