---
layout: layout_avarta
permalink: /sagara/3/115
redirect_from:
  - /sagara/115
avarta_num: 115
title: आवर्तः ११५ -- श्रीगुरुसेवा
skip_title: false
index_terms:
- अदृष्टफलहेतुः
- दृष्टफलहेतुः
- ईश्वरसेवा
- गुरुसेवा
- सेवा
---

यस्य ब्रह्मविदो वाक् वेदवाक्यसमा तमेव
ब्रह्मविदमाचार्यबुद्ध्योपासीत जिज्ञासुः। यदोपासनया गुरुरावर्जितो (आकर्षितः) भवति
तदा जिज्ञासुर्निजस्वरूपमपरोक्षीकरोति। एतेन गुरुसेवाऽभ्यधिकेश्वरसेवात इति
सिद्ध्यति। ईश्वरसेवादृष्टफलमात्रहेतुः, सद्गुरुसेवा तु दृष्टादृष्टोभयफलहेतुः।
धर्माधर्मोत्पत्तिद्वारा फलहेतुर्यो भवति सः **अदृष्टफलहेतुः** इति, धर्माधर्मोत्पत्तिं विनैव
साक्षात्फलहेतुर्यो भवति स **दृष्टफलहेतुः** इति चोच्यते। ईश्वरसेवा धर्मोत्पत्तिद्वारान्तःकरणशुद्धिरूपफलहेतुर्भवति; अत एवेश्वरसेवाऽदृष्टफलहेतुः। सद्गुरुसेवा तु धर्मनिरपेक्षा आचार्यप्रसादमात्रेणोपदेशात्मकफलहेतुर्भवति। तस्मात्
दृष्टफलहेतुः सद्गुरुसेवेत्युच्यते। किञ्च सद्गुरुसेवा धर्मोत्पत्तिद्वारान्तःकरणशुद्धिरूपफलहेतुश्चेश्वरसेवावद्भवति। अतोऽदृष्टफलहेतुरपि भवति। एतेनाचार्यसेवा हीश्वरोपासनातोऽधिकतरा विज्ञायते। तस्मात् सर्वथा जिज्ञासुमुमुक्षुभिः
श्रीसद्गुरुवरो ब्रह्मनिष्ठ एव सदा सेव्यः।
