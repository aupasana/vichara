---
layout: layout_avarta
permalink: /sagara/2/046
redirect_from:
  - /sagara/046-047
title: आवर्तः ४६-४७ -- द्वितीयाक्षेपस्य तृतीयाक्षेपस्य च समाधानम्
skip_title: true
index_terms:
---

## आवर्तः ४६ -- द्वितीयाक्षेपस्य समाधानम् 

यतूक्तं *१ प्रागनुभूतस्यैव वस्तुनः
प्राप्तीच्छा जायते। 
ब्रह्मणस्तु केनाप्यननुभूतपूर्वत्वात् तत्प्राप्तिरूपे मोक्षस्य द्वितीयांशे न कस्यापीच्छा जायेतेति। 
तदसत्। 
सर्वैः सुखस्यानुभूतत्वात् सर्वेषां तत्रेच्छा जायते। 
ब्रह्मणश्च नित्यनिरतिशयसुखस्वरूपत्वेन सर्ववेदान्तप्रसिद्धत्वात् साधनचतुष्टयसंपन्नस्योत्तमाधिकारिणः सुखस्वरूपब्रह्मप्राप्तीच्छा जायेतैव।

<div class="footnote" markdown="1">
*१. यद्यनुभूतसामान्ये इच्छा जायेतेति नियमस्तर्हि पूर्वानुभूते प्रतिकूले रोगतन्निमित्तकदुःखादौ चेच्छाऽऽपद्येत। 
न तु तथा लोके दृश्यते। 
तस्मादनुकूले प्रागनुभूतसुखतत्साधनसजातीये एवेच्छा जायत इत्येव नियमः। 
ब्रह्मानन्दप्रतिबिम्बभूतं वैषयिकं सुखं च सर्वानुभवप्रसिद्धम्। 
ततश्च तत्सजातीयबिम्बभूतनित्यनिरतिशयाद्वितीयब्रह्मानन्दे सर्वेषामिच्छा जायेतैव।
</div>

## आवर्तः ४७ -- तृतीयाक्षेपस्य समाधानम् 

यत्तावदभिहितं -- सर्वोऽपि लोको विषयेन्द्रियसंयोगजसुखमेव वाञ्छति। 
न ह्येतदस्ति मोक्षे, अद्वितीयत्वान्मोक्षस्य द्वैतप्रपञ्चायत्तत्वाच्च विषयसुखस्य। 
अतोऽधिकारिणो मुमुक्षोरभावात् ग्रन्थारम्भो निरर्थक इति। 

तत्रास्ति तावत् प्रष्टव्यम् -- किं मुमुक्षुरेव नास्ति कश्चिदपीत्युच्यते, उत सत्यपि मुमुक्षौ तस्य ग्रन्थे प्रवृत्तिरेव न जायेतेति। 
नाद्यः। 
सर्वेषामात्यन्तिकदुःखनिवृत्तौ नित्यनिरतिशयसुखावाप्तौ चेच्छादर्शनात्। 
निःशेषदुःखध्वंसपूर्वकनित्यनिरतिशयसुखस्यैव मोक्षरूपत्वात्। 
तस्मात् सर्वेऽपि
मुमुक्षव एव।