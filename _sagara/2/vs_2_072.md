---
layout: layout_avarta
permalink: /sagara/2/072
redirect_from:
  - /sagara/072
avarta_num: 72
title: आवर्तः ७२ -- ब्रह्मणो निर्विशेषत्वादप्यध्याससामग्र्यभावः
skip_title: false
index_terms: 
---

इतोऽपि ब्रह्मणि बन्धाध्यासो न संभवति।
यतोऽत्यन्तमविज्ञाते वा विशेषतो ज्ञाते
वाघिष्ठानेऽध्यासो न संभवति।
किन्तु विशेषतोऽज्ञाते सामान्यतो ज्ञात
एवाधिष्ठानेऽध्यासो जायेत।
ब्रह्म हि सामान्यविशेषादिधर्मशून्यं निर्विशेषमिति च वेदान्तसिद्धान्तः।
तत्कथं ब्रह्म विशेषतोऽज्ञातं सामान्यतो ज्ञातमिति
च वक्तुं शक्यते।
अपि चाध्यासलोभेन सामान्यविशेषधर्मकमेव ब्रह्मेति
यद्यभ्युपगम्येत, तर्हि निर्विशेषं परं ब्रह्मेत्यभ्युपगमहानिः स्यात्।
एवं च
निर्विशेषस्वप्रकाशस्वरूपे ब्रह्मणि विशेषाज्ञानस्य सामान्यज्ञानस्य चासंभवादध्यासो नैव युज्यते।
तस्माद्ब्रह्मणि बन्धोऽध्यस्त इति न शक्यत एव
वक्तुम्।
प्रत्युत बन्धः सत्य इत्येव वक्तव्यम्।
सत्यश्चेद्बन्धो न ज्ञानान्निवर्तेत।
तस्मादस्य ग्रन्थस्य ज्ञानाद्बन्धनिवृत्त्यात्मकमोक्षरूपप्रयोजनकथनमसङ्गतं
स्यात्।