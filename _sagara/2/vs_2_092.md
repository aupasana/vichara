---
layout: layout_avarta
permalink: /sagara/2/092
redirect_from:
  - /sagara/092
avarta_num: 92
title: आवर्तः ९२ -- प्राथमिकाध्यासे संस्कारस्य हेतुत्वासंभव इत्याक्षेपः
skip_title: false
index_terms: 
---

स्यादेतत् -- यद्यप्युत्तरोत्तराहङ्काराद्यध्यासं प्रति पूर्वपूर्वाध्यासानुभवजन्यसंस्कारः
कारणमिति युक्तं, तथापि प्राथमिकाहंकारस्य तज्ज्ञानस्य चोत्पत्तौ संस्कारो
हेतुरिति न युज्यते, ततः पूर्वं संस्काराभावात्।
यदि प्राथमिकाहङ्कारोत्पत्तेः पूर्वमहङ्कारान्तरं स्यात् तदा तद्विषयकज्ञानेन संस्कारो जायेत।
न तु
प्राथमिकाहङ्कारात् पूर्वमहङ्कारान्तरमस्तीत्यभ्युपगम्यते।
एवमेव सकलवस्तूनां
प्राथमिकाध्यासस्य हेतुः संस्कार इति वक्तुं न शक्यते।

