---
layout: layout_avarta
permalink: /sagara/2/078
redirect_from:
  - /sagara/078
avarta_num: 78
title: आवर्तः ७८ -- साधारणप्रायश्चित्तस्य द्विविधं फलम्
skip_title: false
index_terms: 
---

साधारणप्रायश्चित्तेन
सर्वाण्यपि पापानि निवर्तन्ते।
गङ्गास्नानादिसाधारणप्रायश्चित्तानि न केवलं
प्रायश्चित्तत्वेन भवन्ति, किन्तु काम्यानि भवन्ति कामिनां, प्रायश्चित्तरूपाणि च
भवन्ति पापक्षये।
गङ्गास्नानेश्वरनामोच्चारणादीन्युत्तमदेवादिलोकप्राप्तिहेतुत्वेन
शास्त्रविहितत्वात् काम्यानि, पापपरिहाराय विहितत्वात् प्रायश्चित्तरूपाण्यपि।
यथाऽश्वमेधक्रतुर्ब्रह्महत्यादिपापं निवर्तयति, स्वर्गादिकाम्यफलं च प्रयच्छतीत्युभयात्मकः, एवं गङ्गास्नानेश्वरनामोच्चारणादीन्यपि पापपरिहारहेतुत्वात् प्रायश्चित्तात्मकानि। उत्तमलोकप्राप्तिहेतुत्वाच्च काम्यानीत्युभयात्मकान्युच्यन्ते।
गङ्गास्नानादिकं कामिनां पापपरिहारद्वारोत्तमलोकश्च प्रयच्छति।
उत्तमलोकप्राप्तिमनिच्छतो
मुमुक्षोस्तु पापपरिहारमात्रं करोति।
तस्मात् सकामेन कृतगङ्गास्नानादिप्रायश्चित्तरूपं काम्यं च भवति, मुमुक्षुणा कृतं तु केवलप्रायश्चित्तरूपम्।
यथा
वेदान्तिनां मते "सर्वाण्यपि कर्माणि सकामस्य संसारकारणानि, निष्कामस्यान्तःकरणशुद्धिद्वारा मोक्षकारणानि च भवन्ति"; तथा गङ्गास्नानेश्वरनामोच्चारणादिकं कर्म सकामस्य काम्यं प्रायश्चित्तरूपं च भवति, निष्कामस्य
तु मुमुक्षोः केवलप्रायश्चित्तरूपम्।
तस्मान्मुमुक्षुणा साधारणप्रायश्चित्तमनुष्ठेयम्।
इत्थमेव जन्मान्तरसञ्चितं सर्वमपि पापं, ज्ञानं विनैव नश्यति।