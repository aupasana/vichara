---
layout: layout_avarta
permalink: /sagara/2/058
redirect_from:
  - /sagara/058
avarta_num: 58
title: आवर्तः ५८ -- अन्तःकरणस्य स्ववृत्त्यविषयत्वम्
skip_title: false
index_terms: 
---

किञ्चान्तःकरणं न स्ववृत्तेरपि गोचरीभवति।
अन्तःकरणस्य वृत्त्याश्रयत्वान्न तत् स्वाश्रितवृत्तेर्विषयीभवितुमर्हति।
यथा अग्न्याश्रिता दाहशक्तिः स्वाश्रयातिरिक्तेन्धनाद्येव
विषयीकरोति, तथाऽन्तःकरणवृत्तिरपि स्वाश्रायन्तःकरणव्यतिरिक्तमेव वस्तु
विषयीकुर्यात्।
तस्मादन्तःकरणं नैव *१ स्ववृत्तेर्विषेयीभवति।

<div class="footnote" markdown="1">
*१. ननु अन्धकारावृतं गृहं यथाऽन्धकारस्याश्रयो विषयश्च भवति, यथा वा
चैतन्यमेकमेव स्वाज्ञानस्याश्रयो विषयश्च भवति एवमेवान्तःकरणमपि स्ववृत्तेराश्रयो
विषयश्च कुतो न स्यादिति चेन्न।

गृहान्धकारवत् यत्राश्रयाश्रयिणौ भिन्नौ भवतस्तत्रैकस्यैवाश्रयत्वं विषयत्वं च स्यात्।
यत्र तु वह्नितदाश्रितदाहशक्तिवदाश्रयाश्रयिणौ न भिन्नौ
भवतः तत्रैकमेव वस्त्वाश्रयो विषयश्च न स्यात्।
प्रकृते चान्तःकरणतद्वृत्त्योश्च भेदाभावान्नान्तःकरणं स्ववृत्तेर्विषयीभवति।
किन्त्वाश्रयमात्रं भवति, उपादानकारणत्वादन्तःकरणस्य स्ववृत्तिं प्रति।
</div>
