---
layout: layout_avarta
permalink: /sagara/2/056
redirect_from:
  - /sagara/056
avarta_num: 56
title: आवर्तः ५६ -- जीवातिरिक्तसाक्षी नास्ति। सत्त्वेऽपि साक्षी नानेति शङ्का
index_terms: 
---

यदुक्तं "सुखदुःखादयोऽन्तःकरणधर्माः।
तच्चान्तःकरणमनेकम्।
तस्मादेकोपाधिस्थसुखदुःखादयो धर्माः उपाध्यन्तरसंबन्धिनो न भवन्ति।
साक्षी तु सर्वसुखदुःखादिसाक्ष्यधर्मासंबद्ध एक एव।
तस्य च
ब्रह्मणैक्यं वक्तुं शक्यत एव" इति।

तन्न।
कर्तृत्वभोक्तृत्वादिधर्मविशिष्टजीवातिरिक्तसाक्षिसत्त्वे प्रमाणाभावात्।
साक्ष्यङ्गीकारपक्षेऽपि स एक इत्यभ्युपगन्तुं
न शक्यते।
किन्त्वनेके साक्षिण इत्येव युक्तम्।
तथा हि, अन्तःकरणं तद्धर्मसुखदुःखादयश्च नान्तःकरणेन न वेन्द्रियेण विषयीक्रियन्ते, किन्तु साक्षिणैवेति वेदान्तसिद्धान्तः।
साक्षिणश्चैकत्वे यदा एकान्तःकरणस्थसुखदुःखादयः
साक्षिणा विषयीक्रियन्ते तदा सर्वान्तःकरणगतसुखदुःखादयोऽपि विषयीक्रियेरन्।
तथाऽनुभवाभावादेवानेके साक्षिणः इत्यभ्युपगन्तव्यम्।
न चास्त्यस्मिन् पक्षे कोऽपि दोषः।
यस्य हि साक्षिणो यदन्तःकरणमुपाधिः तदन्तःकरणगता एव धर्मास्तेन साक्षिणा विषयीक्रियेरन्, नान्योपाधिगताः।
एवं
च साक्षिणोऽनेकत्वात् न तेषामेकेन ब्रह्मणैक्यं युज्येत।

<div class="footnote" markdown="1">
</div>
