---
layout: layout_avarta
permalink: /sagara/2/059
redirect_from:
  - /sagara/059
avarta_num: 59
title: आवर्तः ५९ -- अन्तःकरणधर्माः नान्तःकरणवृत्तेर्विषयाः
skip_title: false
index_terms: 
---

एवमेवान्तःकरणवृत्तिः स्वाश्रयान्तःकरणाश्रितरागद्वेषसुखदुःखादिधर्मानपि न विषयीकर्तुं
शक्नोति।
यद्यन्तःकरणवृत्तिः स्वाश्रयभूतमन्तःकरणं विषयीकुर्यात्तर्हि
तदाश्रिततद्धर्मभूतान् सुखदुःखादीनपि विषयीकुर्यात्।
यतोऽन्तःकरणं विषयीकुर्वाणा वृत्तिर्नान्तःकरणाभिमुखा भवति, तस्मादन्तःकरणवत् तद्धर्माश्च
नान्तःकरणवृत्तेर्विषयीभवन्ति।

**अस्ति चायमत्र नियमः** -- वृत्तिर्हि
स्वाश्रयात् किञ्चिद्विप्रकृष्टमेव वस्तु विषयीकुर्यात्, नातीव विप्रकृष्टं
नाप्यत्यन्तं सन्निकृष्टं वेति।
यथा नयनवृत्तिः स्वाश्रयसमीपस्थमञ्जनादिकं न
विषयीकरोत्यत्यन्तं सन्निकृष्टत्वात् तथाऽन्तःकरणवृत्तिरपि स्वाश्रयान्तःकरणगतान् सुखदुःखादीनत्यन्तसन्निहितान् धर्मान् न विषयीकुर्यात्।
इत्थमन्तःकरणं तद्धर्माश्च नेन्द्रियाणामन्तःकरणवृत्तेश्च विषयीभवन्ति, किन्तु केवलसाक्षिणा ते विषयीक्रियन्ते इति हि वेदान्तसिद्धान्तः।

<div class="footnote" markdown="1">
</div>
