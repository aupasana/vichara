---
layout: layout_avarta
permalink: /sagara/2/099
redirect_from:
  - /sagara/099
avarta_num: 99
title: आवर्तः ९९ -- पुर्वपक्षसङ्ग्रहः
skip_title: false
index_terms: 
---

मुमुक्षुणा निषिद्धानि काम्यानि च वर्जयित्वा
नित्यनैमित्तिकानि कर्माणि प्रायश्चित्तरूपाणि च कर्माण्यवश्यमनुष्ठेयानि।
निषिद्धकर्माभावान्न हीनलोकप्राप्तिः। काम्यकर्माभावान्नाप्युत्तमलोकप्राप्तिः।
नित्यनैमित्तिककर्माननुष्ठानजन्यप्रत्यवायरूपपापं तदनुष्ठानेन नैवोत्पद्यते। इह
जन्मनि जन्मान्तरे वा प्रागनुष्ठितानि पापानि सर्वाण्यपि साधारणासाधारणप्रायश्चित्ताभ्यां निःशेषं विनश्यन्ति। नित्यनैमित्तिककर्मानुष्ठानजक्लेशैरपि
सञ्चितानि निषिद्धकर्माणि विनश्यन्ति। सञ्चितकाम्यकर्माण्यपि मुमुक्षोरिदानीं
तत्फलेच्छाया निवृत्तत्वात्स्वफलं न प्रयच्छन्ति। तस्मान्मुमुक्षोरनायासेन
विनैव ज्ञानं जन्माभावरूपमोक्षः सिद्ध्यतीति।
