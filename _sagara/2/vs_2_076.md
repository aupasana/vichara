---
layout: layout_avarta
permalink: /sagara/2/076
redirect_from:
  - /sagara/076
avarta_num: 76
title: आवर्तः ७६ -- मुमुक्षुणा नित्यनैमित्तिककर्माणि कर्तव्यानि
index_terms: 
 - नित्यकर्म
 - नैमित्तिककर्म
 - काम्यकर्म
 - निषिद्धकर्म
---

मुमुक्षुणा
काम्यनिषिद्धानि कर्माणि सर्वथा नानुष्ठेयानि; काम्यकर्मणां देवाद्युत्तमजन्महेतुत्वात्, निषिद्धानां कर्मणां कृमिकीटस्थावरादिनीचजन्महेतुत्वाच्च।
तस्मान्मुमुक्षुस्तानि काम्यनिषिद्धानि कर्माणि वर्जयित्वा सदा नित्यान्यनुतिष्ठेत्, सति च
निमित्ते नैमित्तिकान्यपि।
अन्यथा नित्यनैमित्तिकाननुष्ठायी प्रत्यवेयात्, प्रत्यवायेन
तिर्यगादिनीचयोनिं च प्राप्नुयात्।
तस्मात् पापपरिहाराय नित्यनैमित्तिकानि
कर्माण्यवश्यमनुष्ठेयान्येव।
नित्यनैमित्तिककर्मणां तदननुष्ठानप्रयुक्तप्रत्यवायपरिहार एव फलं, न तु फलान्तरमस्ति।
तस्मादवश्यं नित्यनैमित्तिककर्माणि
कुर्यादेव मुमुक्षुः।
