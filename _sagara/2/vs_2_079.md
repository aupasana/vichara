---
layout: layout_avarta
permalink: /sagara/2/079
redirect_from:
  - /sagara/079
avarta_num: 79
title: आवर्तः ७९ -- मुमुक्षोः सञ्चितं काम्यकर्म न फलहेतुः
skip_title: false
index_terms: 
---

किञ्च मुमुक्षोर्जन्मान्तरानुष्ठितानि काम्यकर्माणि वन्ध्यावत् फलं न प्रसुवते।
यथा वेदान्तसिद्धान्ते कर्मानुष्ठानकाले सत्यामेव फलेच्छायां तत्कर्म स्वर्गादिलोकप्राप्तिहेतुर्भवति, फलेच्छाऽभावे तु स्वर्गादिफलप्राप्तिहेतुर्न भवति; तथैकभविकवादेऽपि कर्मणः सिद्ध्यनन्तरमपि पुरुषेच्छेव फलहेतुः।
यद्यपि जन्मान्तरे फलेच्छया काम्यं कर्मानुष्ठितं, तथापीदानीं तस्यैव पुरुषस्य मुमुक्षुत्वेन फलेच्छानिवृत्तौ
तदीयसञ्चितं काम्यं न फलहेतुर्भवति।
यथा कश्चन दरिद्रः कश्चन धनवन्तं
धनेच्छया आराधयति, पश्चात् कतिपयकालानन्तरं येन केनचिद्धेतुना भाग्योदये
धनेच्छा तस्य व्यपगच्छति, तदानीं न तस्य धनिकाद्धनप्राप्तिरूपमाराधनफलं
जायते; तथा जन्मान्तरीयकर्मभ्यः काम्येभ्यः फलेच्छाविरहान्मुमुक्षोर्न फलं
जायते।
तस्मात् केवलकर्मणा मोक्षो जायेतैव।