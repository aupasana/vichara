---
layout: layout_avarta
permalink: /sagara/2/048
redirect_from:
  - /sagara/048
avarta_num: 48
title: आवर्तः ४८ -- वैषयिकमेव सुखं सर्वेऽभिलषन्तीत्येतदसमञ्जसम्
skip_title: false
index_terms:
- सुखम्
- मोक्षः
- मुमुक्षा
---

वैषयिकमेव सुखं सर्वेऽभिलषन्तीत्येतदसमञ्जसम्। 
किं तर्हि, सर्वे सुखसामान्यमिच्छन्ति। 
तच्च सुखं विषयजन्यं वाऽस्तु, तदितरद्वा। 
यदि विषयजन्यसुखमेवेच्छन्तीत्युच्येत तर्हि सुषुप्तिसुखे न स्यादेवेच्छा कस्यचिदपि, विषयाजन्यत्वात् तस्य। 
अतः सुखसामान्यमेव सर्वेऽपीच्छन्ति, न वैषयिकसुखमेवेति नियमः। 
प्रत्युत सर्वेषां प्रत्यहं सुषुप्तिगमनात् स्वात्मसुखेच्छैव जायत इति वस्तुस्थितिः। 
'सुखमहमस्वाप्सम्' इति परामर्शेन निरतिशयसौषुप्तसुखस्यात्मस्वरूपसुखत्वेन निश्चितत्वात्। 
किञ्च तारतम्योपेतं वैषयिकं सुखं सर्वप्राणिनां सिद्धमेव। 
अतश्चासिद्धे नित्यनिरतिशयैकविधसुखप्राप्तावेवेच्छा नैसर्गिकी सर्वप्राणिनाम्। 
तादृशं च **सुखं** नित्यसिद्धात्मस्वरूपसुखमेव। 
आत्मस्वरूपसुखमेव च **मोक्षः**, नेतरत्। 
तस्मात् सर्वेऽपि **मुमुक्षव** एव। 
नास्त्येव मुमुक्षुः कश्चिदपीति साहसमात्रम्।

<div class="footnote" markdown="1">
</div>
