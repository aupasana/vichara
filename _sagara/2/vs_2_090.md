---
layout: layout_avarta
permalink: /sagara/2/090
redirect_from:
  - /sagara/090
avarta_num: 90
title: आवर्तः ९० -- सजातीयवस्तुज्ञानजन्यसंस्कार एवाध्यासहेतुः
skip_title: false
index_terms:
- संस्कारः
---

वस्तुज्ञानं संस्कारहेतुः।
शुभाशुभकर्मजन्यधर्माधर्माख्यापूर्वो यथान्तःकरणे
सूक्ष्मरूपेण वर्तते, तथा तत्तद्वस्तुज्ञानजन्यसंस्कारोप्यन्तःकरणे एव वर्तते।
यस्य हि पूर्वानुभवः सर्पविषयो नाभूत्, तस्यान्यवस्तुज्ञानजन्यसंस्कारे सत्यपि
रज्जौ सर्पाध्यासो न जायेतैव।
यस्य वस्तुनोऽध्यासो भवति तत्सजातीयवस्त्वनुभवाहितसंस्कारोऽध्यासहेतुः, न तु विजातीयवस्त्वनुभवाहितसंस्कारः।
सर्पस्य सर्प एव सजातीयो नान्यः।
यस्य पुनः सर्पविषयकज्ञानमेव नाभूत्तस्य
सत्यप्यन्यविषयकज्ञाने, सजातीयवस्तुज्ञानजन्यसंस्काराभावान्न रज्जौ सर्पाध्यासो
जायेत।
**संस्कारो** हि नाम सूक्ष्मावस्थैव।
एवञ्चाध्यासात् पूर्वभाविसजातीयवस्तुज्ञानजन्यसंस्कार एवाध्यासहेतुः।
'सत्यवस्तुज्ञानजन्यसंस्कार एवाध्यासहेतुर्न
मिथ्यावस्तुज्ञानजन्यसंस्कारः' इति परोक्तनियमस्यापवादः प्रागैन्द्रजालिकाम्रवृक्षदृष्टान्तेनोक्तः।
तस्मान्मिथ्यार्थानुभवजन्यसंस्कारोऽप्यध्यासहेतुः, न प्रमाहितसंस्कार एवेति नियमः।
