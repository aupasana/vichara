---
layout: layout_avarta
permalink: /sagara/2/085
redirect_from:
  - /sagara/085
avarta_num: 85
title: आवर्तः ८५ -- कारणस्य कार्याव्यवहितपूर्वकालवर्तित्वनियमात् संस्कार एव् अध्यासहेतुः
skip_title: false
index_terms:
- कारणत्वम्
- अध्यासः
---

वस्तुज्ञानमात्रमध्यासहेतुरिति तु न युक्तमेव, कारणस्य कार्याव्यवहितपूर्वकालवर्तित्वनियमात्।
तथाहि -- घटकारणदण्डचक्रादयो यथा नियमेन
घटोत्पत्त्यव्यवहितपूर्वकालवर्तिनो भवन्ति, तथा वस्तुज्ञानमात्रस्याध्यासहेतुत्वे तेनापि
नियमेनाध्यासाव्यवहितपूर्वकालवर्तिना भाव्यम्।
न तु तथाऽस्ति, सर्पज्ञानात्परं
*१ मासानन्तरमपि रज्जौ सर्पाध्यासोत्पतिदर्शनात्।
वस्तुज्ञानजन्यसंस्कारस्य हेतुत्वे तु
न दोषः।
सर्पज्ञानस्य मासात् पूर्वं नष्टत्वेऽपि तज्ज्ञानजन्यसंस्कारस्य रज्जौ सर्पाध्यासाव्यवहितपूर्वकालवर्तित्वात्।
तस्मात् ज्ञानजन्यसंस्कार एवाध्यासहेतुः।
न वस्तुज्ञानमात्रम्।

<div class="footnote" markdown="1">
*१. मासेत्युपलक्षणमधिककालद्योतनार्थम्।
</div>
