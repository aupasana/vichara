---
layout: layout_avarta
permalink: /sagara/2/057
redirect_from:
  - /sagara/057
avarta_num: 57
title: आवर्तः ५७ -- अन्तःकरणस्येन्द्रियाविषयत्वम्
skip_title: false
index_terms: 
---

इन्द्रियाणि पञ्चीकृतभूततत्कार्याण्येव विषयीकुर्युः।
अत्राप्यस्ति वक्ष्यमाणरीत्या भेदः।
चक्षुरिन्द्रियं नीलपीतादिवर्णयुक्तघटादिनिष्ठनैल्यादिरूपं तदाधारभूतघटादि च विषयीकरोति।
त्वगिन्द्रियमपि स्पर्शं तदाश्रयं चोभयं
विषयीकरोति।
जिह्वाघ्राणश्रवणानि तु त्रीणीन्द्रियाणि वस्त्वाश्रितरसगन्धशब्दानेव क्रमाद्विषयीकुर्वन्ति *१ न तु तदाश्रयद्रव्यम्।
अत एवैतत्त्रयेणापीन्द्रियेणान्तरमन्तःकरणं न विषयीक्रियते।
तथैव न चक्षुषा त्वचा चान्तःकरणं
विषयीक्रियते।
यतो बाह्यपञ्चीकृतभूतानि, तत्कार्यं रूपाश्रयं स्पर्शाश्रियं
वा वस्तु, चक्षुषा त्वचा च विषयीक्रियन्ते।
अन्तःकरणं त्वपञ्चीकृतभूतकार्यत्वात् नेत्रत्वचोर्न विषयीभवति।
अत एवापञ्चीकृतभूतकार्यं
नेत्रेन्द्रियमपि नेत्रेन्द्रियेण न विषयीक्रियते।
बाह्यवस्तून्येव सर्वेन्द्रियाणां
विषयीभवन्ति।
इन्द्रियापेक्षया आन्तरत्वादन्तःकरणं नेन्द्रियाणां विषयीभवति।

<div class="footnote" markdown="1">
तथा हि -- रसाद्याश्रयद्रव्यं चक्षुषो वा त्वचो वा विषयीभवति, न तु जिह्वादेः।
तथा हि माधुर्यास्वादने जिह्वया माधुर्यादिगुण एव गृह्यते, न तदाश्रयद्रव्यम्।
तच्च त्वगिन्द्रियेणैव गृह्यते।
</div>
