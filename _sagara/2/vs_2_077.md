---
layout: layout_avarta
permalink: /sagara/2/077
redirect_from:
  - /sagara/077
avarta_num: 77
title: आवर्तः ७७ -- मुमुक्षुणा प्रायश्चित्तकर्माप्यनुष्ठेयम्
skip_title: false
index_terms: 
 - साधारणं कर्म
 - असाधारणं कर्म
---

यः प्रमादात् पापं कर्म
कदाचित् सकृत्प्रसङ्गात् समाचरेत् तद्दोषपरिहाराय तदुक्तप्रायश्चित्तं तेनानुष्ठेयम्।
इह जन्मनि निषिद्धाचरणासंभवेऽपि जन्मान्तरार्जितपापपरिहाराय साधारणप्रायश्चित्तमवश्यं सर्वैरनुष्ठेयम्।
प्रायश्चित्तं च द्विविधं -- साधारणमसाधारणं चेति।

अस्य पापस्येदं प्रायश्चित्तमिति शास्त्रविहितं यत्तद् **असाधारणं**,
यथा पूर्वोक्तोपवासादि।
सर्वपायक्षयाय शास्त्रविहितं प्रायश्चितं **साधारणं**,
यथा गङ्गादिपुण्यतीर्थस्नानेश्वरनामोच्चारणपञ्चाक्षरादिजपोपवासादि।

एवं
शास्त्रेणैव द्विविधमपि प्रायश्चित्तं विहितम्।
तत्र चेह जन्मनि बुद्धिपूर्वकृतपापपरिहाराय शास्त्रोक्तासाधारणप्रायश्चित्तं कार्यम्।
इह जन्मनि
जन्मान्तरे वाऽनुष्ठितस्याज्ञातस्य सर्वस्य पापस्य परिहारार्थं शास्त्रविहितसाधारणप्रायश्चित्तमनुष्ठेयम्।

असाधारणप्रायश्चित्तस्य ह्ययं स्वभावः -- यत्पापनिवृत्तये यत्
प्रायश्चित्तत्वेन विहितं तेन तत्पापमवश्यं निवर्तते, तद्भिन्नपापनिर्हरणे तदसमर्थमिति।
इदमित्थमेवेति जन्मान्तरानुष्ठितपापापरिज्ञानात् तन्निवृत्तये साधारणप्रायश्चित्तमेवानुष्ठेयम्।
