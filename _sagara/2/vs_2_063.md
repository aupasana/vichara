---
layout: layout_avarta
permalink: /sagara/2/063
redirect_from:
  - /sagara/063
avarta_num: 63
title: आवर्तः ६३ -- ऐक्योपपत्तिः
skip_title: false
index_terms:
- संसारी
- साक्षी
---

रागद्वेषादयः क्लेशाः संसारिण्येव वर्तन्ते, न तु साक्षिणि।
तत्रापि संसारिणो विशेषणीभूतान्तःकरणमेवाश्रितास्ते, न तु
विशेष्यभूतचैतन्यम्।
संसारिणो विशेष्यभूतचैतन्यमेव **साक्षी** इति व्यवह्नियते।
एकमेव चैतन्यमन्तःकरणविशिष्टञ्चेत् **संसारी** इत्युच्यते, तद्विरहितं चेत्
**साक्षी** इति च।
तस्मात् साक्षिस्वरूपस्य, संसारिणो विशेष्यस्वरूपस्य च शब्दभेदं विना न कोप्यर्थतो भेदः।
यदि विशेष्यस्वरूपेऽपि क्लेशा अङ्गीक्रियेरन्
तर्हि साक्षिणोऽपि तेऽङ्गीकृताः स्युः।
न चैतदिष्टम्।

"साक्षी चेता केवलो निर्गुणश्च" (श्व 6-11),  
"न लिप्यते लोकदुःखेन बाह्यः"
(क. 2-2-11),  
"असङ्गो ह्ययं पुरुषः" (क. 4.3.15-16),  
"स न
साधुना कर्मणा भूयान्नो एवासाधुना कनीयान्" (बृ. 4-4-22),  
"न वर्धते कर्मणा नो कनीयान्" (बृ. 4-4-23) 

इत्यादिश्रुतिभ्यः साक्षिणो
न क्लेशगन्धोप्यस्तीति वेदान्तसिद्धान्तात्।
अतः संसारिणो विशेष्यस्वरूपे
न क्लेशाः सन्ति, किन्तु विशेषणीभूतान्तःकरणमात्रे।

"कामः सङ्कल्पो विचिकित्सा श्रद्धाऽश्रद्धा धृतिरधृतिर्हीर्धीर्भीरित्येतत्सर्वं मन एव" (बृ. 1-5-3.),  
"कामा येऽस्य हृदि श्रिताः" (बृ. 4-4-7) (क. 2-3-14),  
"अकामं रूपं शोकान्तरम्" (बृ. 4-3-21.),  
"तीर्णो हि तदा सर्वाञ्च्छोकान् हृदयस्य भवति" (बृ. 4-3-22)  
इत्यादिश्रुतिभ्यः,

"रागेच्छासुखदुःखादि बुद्धौ सत्यां प्रवर्तते।  
सुषुप्तौ नास्ति तन्नाशे तस्माद्बुद्धेस्तु नात्मनः॥" (अ.बो.23)

इति वृद्धवचनाच्च रागादयो बुद्धिधर्मा एव, न तु जीवात्मधर्माः इत्युक्तम्।

तथा चान्तःकरणविशिष्टस्य जीवस्य ब्रह्मणा सहैक्यासंभवेऽप्यन्तःकरणोपहितसाक्षिणस्तत्संभवत्येव।

<div class="footnote" markdown="1">
</div>
