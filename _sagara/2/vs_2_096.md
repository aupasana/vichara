---
layout: layout_avarta
permalink: /sagara/2/096
redirect_from:
  - /sagara/096
avarta_num: 96
title: आवर्तः ९६ -- प्रमाणदोषोऽपि नावश्यमध्यासहेतुः
skip_title: false
index_terms:
- प्रमातृदोषः
- प्रमाणदोषः
- प्रमेयदोषः
- अध्यासः
---

प्रमाणदोषोऽपि
नाध्यासहेतुः।
तथाहि, सर्वेषामेव नीरूपेऽऽकाशे नैल्यमिन्द्रनीलकटाहाकारश्च
भाति।
ततः सर्वेषामाकाशे समतया नैल्याद्यध्यासस्य जायमानत्वात् सर्वेषां
नेत्रेन्द्रियप्रमाणे पित्तादिदोषसद्भावकल्पना वाच्या; सा च नाञ्जसी।
तस्मात् 
प्रमाणदोषोऽपि नाध्यासहेतुः।
आकाशे नैल्याद्यध्यासविषये न केवलं
प्रमाणदोषाभावः, किन्तु सर्वदोषाभावोऽपि।
सादृश्याभावः प्रमातृदोषाभावश्च तत्र सिद्ध एव।
यथा सकलदोषाभावेऽप्याकाशे नैल्याद्यध्यासो
जायते तथात्मन्यपि बन्धाध्यासो दोषं विनैव जायते।
तस्मात् 'दोषाभावात्
बन्धोऽध्यासरूपो न भवति' इतीयं शङ्का न युक्ता।
यतः सर्वदोषविरहे
सत्यप्याकाशे नैल्याद्यध्यासो जायते सकलपुरुषाणां तस्माद्दोषो नाध्यासहेतुः।
पित्तादिदोषशून्यनेत्रस्याप्याकाशे इन्द्रनीलकटाहाद्याकारो भासते।
तस्मात् प्रमाणदोषो नाध्यासहेतुः।

इत्थं *१ दोषो नाध्यासहेतुः।
अतो बन्धाध्यासे न दोषापेक्षाऽस्ति।
संक्षेपशारीरके बन्धाध्यासप्रस्तावे *२ दोषोऽपि कारणत्वेनोक्तः।
ग्रन्थविस्तरभयान्नेह स निरूपितः।
दोषो यद्यध्यासहेतुर्भवेत् तदा तद्विशेषविचारो युज्येत।
तदसंभवादेव नेह स प्रपञ्च्यते।

<div class="footnote" markdown="1">
*१. अत्रेदमवगन्तव्यम् -- निखिलदोषसमवाये सत्येवाध्यासो जायेतेति नियमाभावेऽपि
यत्किञ्चिद्दोषे सत्येवाध्यासः संभवतीति वक्तव्यम्।
यदपि आकाशे नैल्याद्यध्यासे न
कोपि दोषो दृश्यते इत्युक्तं, तत्राप्ययमाशयः -- यस्मिन्नध्यासे हेतुत्वेन सादृश्यादिरूपविशेषदोषः कोपि नापेक्ष्यते तत्राप्यविद्याख्यो दोषोऽपेक्ष्यत एव।
सर्वथा दोषाभावे
अध्यास एव न संभवेत्।
आकाशे नैल्याद्यध्यासेऽपि विशेषदोषत्रयानपेक्षायामप्यविद्याख्यदोषोऽपेक्ष्यत एव।
यस्य कस्यापि दोषलेशस्याप्यभावेऽध्यासस्यासंभवादेवाद्वैत सिद्धौ
मधुसूदनसरस्वतीभिः 'दोषजन्यत्वं भ्रमस्य लक्षणम्' इति कथितम्।
दोषं विनाध्यासो
जायेतेति मूलोक्तिः प्रौढिवादेन।
प्रौढयर्थं = स्वविद्यातिशयख्यापनार्थं, वादः कथनं,
तेनेत्यर्थः ॥

*२. अन्तःकरणस्थाज्ञानस्य विक्षेपहेतुभूतशक्तिनिष्ठशुभाशुभकर्मजन्यसंस्काररूपादृष्टं
**प्रमातृदोषः**।

चैतन्ये स्वातिरिक्तप्रमाणाभावात् स्वस्वरूपमेव प्रमाणम्।
तदाश्रिताऽविद्या **प्रमाणदोषः**।

निरपेक्षान्तरत्वं (प्रत्यक्त्वं) 
चैतन्येऽस्ति, प्रपञ्चे तद्विपरीतंं 
सापेक्षान्तरत्वमस्ति।
चैतन्यं परमार्थवस्तु, 
प्रपञ्चोऽनिर्वचनीयवस्तु।
तस्मात् आन्तरत्ववस्तुत्वरूपधर्माभ्यां
चैतन्यप्रपञ्चयोः सादृश्यं सिद्धम्।
अयं च **प्रमेयदोषः**।
इत्थं दोषाः अध्यासकारणत्वेन
संक्षेपशारीरकादिग्रन्थेषु निरूपिताः।
</div>

