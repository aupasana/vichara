---
layout: layout_avarta
permalink: /sagara/2/040
redirect_from:
  - /sagara/040-041
avarta_num: 40
title: आवर्तः ४० -- दुःखनिवृत्तावाक्षेपः
skip_title: true
index_terms:
 - मुमुक्षा
 - मोक्षः
 - तापत्रयम्
 - मूलाविद्या
 - आध्यात्मिकम्
 - आधिभौतिकम्
 - आधिदैविकम्
 - अधिकारी
---

संस्कृतविचारसागरे अनुबन्धानां *१ विशेषतो निरूपणं नाम
द्वितीयस्तरङ्गः। 

पूर्वतरङ्गे अनुबन्धजातं संक्षेपत उक्तम्। 
अस्मिंस्तु द्वितीयतरङ्गे तद्विस्तरतः प्रतिपाद्यते।


## आवर्तः ४० -- दुःखनिवृत्तावाक्षेपः 

साधनचतुष्टयसंपन्नोऽधिकारीति पूर्वं प्रत्यादि। 
तेषु साधनेषु 'मुमुक्षुता' नामैका। 
सा च साधनेषूत्तमा। 
**मुमुक्षुता** नाम तीव्रतरमोक्षेच्छा। 
**मोक्षः** च सोपादानकारणजगन्निवृत्त्युपलक्षितब्रह्मावाप्तिरित्युच्यते। 
अत्र मोक्षलक्षणघटकविशेषणरूपप्रथमांशे *२ सोपादानकारणजगन्निवृत्तौ पूर्वपक्षी शङ्कते -- 
मूलाविद्यया सह जगन्नाशं न कोऽपि वाञ्छति। 
किन्तु विवेकी तापत्रयनिवृत्तिमात्रं *३ वाञ्छति। 

**तापत्रयं** च (1) **आध्यात्मिकम्** (2) **आधिभौतिकम्** (3) **आधिदैविकं** चेति। 
तत्र शरीरे ज्वरादिरोगक्षुत्पिपासादिजन्यं दुःखं *४ **आध्यात्मिकम्**, चोरव्याघ्रसर्पादिजन्यं दुःखं **आधिभौतिकम्** *५, यक्षराक्षसप्रेतपिशाचग्रहादिजन्यं शीतवातातपादिजन्यं च दुःखं **आधिदैविकम्**। 
एतस्त्रिविधदुःखनिवृत्तिरेव सर्वैः प्रार्थ्यते। 
न दुःखादन्यस्य कस्यचिदपि निवृत्तिर्विवेकिभिः प्रार्थ्यते। 
तस्मान्मूलाविद्यासहितजगन्निवृत्तौ न कस्यापीच्छा जायते। इति।

## आवर्तः ४१

न च सर्वेषां निःशेषसकलदुःखनिबर्हणेच्छा विद्यते, समूलाज्ञानजगन्निवृत्तिमन्तरा न निःशेषदुःखोच्छेदः संभवति, इत्यतो निःशेषदुःखनिवृत्त्यन्यथानुपपत्त्या समूलाज्ञानजगन्निवृत्तिरर्थादाक्षिप्यत इति वाच्यम्। 

आर्तानां धन्वन्तर्यादिकृतायुर्वेदोक्तभैषज्यसेवनात् ज्वरादिरोगहेतुकदुःखक्षयदर्शनात्। 
भोजनेन क्षुज्जन्यदुःखनिवृत्तेः सर्वानुभवसिद्धत्वाच्च। 
इत्थमेव तत्तत्प्रतीकारेण तत्तद्दुःखनिवृत्तिसंभवे समूलाज्ञानजगन्निवृत्तिमन्तरेणापि दुःखनिवृत्तेः 
संभावितत्वात् नापेक्ष्यते दुःखनिवृत्त्यर्थं समूलाज्ञानजगन्निवृत्तिः। 
तस्मान्मोक्षलक्षणघटकसमूलाज्ञानजगन्निवृत्तिरूपे विशेषणांशे न कस्यापीच्छा जायेत।

<div class="footnote" markdown="1">
*१. कश्चित् किल गृही गृहप्रासादादिसमारम्भसमये परिसरवर्तिनाऽन्येन गृहस्थेन प्रतिरुद्धो न्यायाधिपतिद्वारा स्वस्वाम्यं संसाध्य यथा गृहारम्भे प्रवर्तते, तद्वदेवायं ग्रन्थकर्ताऽपि प्रथमतरङ्गे सामान्यतोऽनुबन्धचतुष्टयं निरूप्य ग्रन्थमारभमाणः पूर्वपक्ष्याक्षेपेण प्रतिबद्धः, 
श्रुतियुक्त्यनुभवादिप्रमाणावलम्बेन स्वपक्षं संसाधयन्निमं ग्रन्थमारभते।

*२. उपादानकारणं == **मूलाविद्या**।

*३. "न हि भिक्षुकाः सन्तीति स्थाल्यो नाधिश्रीयन्ते", 
"न हि यूकाः सन्तीति वस्त्राणि न परिधीयन्ते", 
"न हि मृगाः शलभाश्च सन्तीति शालयो नोप्यन्ते" इति यथा, 
तथा विवेकी तापत्रयभयान्न जगतो नाशमिच्छति। 
किन्तु तापत्रयनिवृत्तिमात्रमिच्छति, इतीयं साङ्ख्यमतानुयायिनां शङ्का।

*४. आत्मानमधिकृत्य वर्तमानं स्थूलसूक्ष्मशरीरमध्यात्मम्। 
ततो जायमानं दुःखादिकमाध्यात्मिकम्।

*५ स्वशरीरादिसङ्घातव्यतिरिक्तं सत् यत् चक्षुरिन्द्रियगोचरं तदधिभूतम्। 
ततो जायमानं दुःखादिकमाधिभौतिकम्।

*६. स्वशरीरादिसङ्घातव्यतिरिक्तं सत् यत् चक्षुरिन्द्रियागोचरं तदधिदैवम्। 
ततो जायमानं दुःखादिकमाधिदैविकम्।
</div>
