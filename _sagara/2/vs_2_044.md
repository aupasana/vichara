---
layout: layout_avarta
permalink: /sagara/2/044
redirect_from:
  - /sagara/044
avarta_num: 44
title: आवर्तः ४४ -- मोक्षस्य प्रथमांशभूते समूलाज्ञानजगन्निवृत्तिरूपे इच्छासंभवप्रकारः
index_terms:
- तापत्रयम्
- निवृत्तिः (आत्यन्तिकी)
---

मोक्षेच्छा न कस्यापि संभवति यतो मोक्षे अंशद्वयमस्ति, प्रथमः
सोपादानकारणजगन्निवृत्तिरूपोऽंशः, द्वितीयो ब्रह्मप्राप्तिरूपोऽंशः। 
तत्र सोपादानकारणजगन्निवृत्तिरूपे मोक्षस्य प्रथमांशे न कस्यापीच्छा संभवति; अपि तु त्रिविधदुःखनिवृत्तीच्छेव सर्वेषां संभवति।
तत्तद्दुःखनिवृत्तिस्तत्तदुपायाद्भवति। 
तस्मात् सोपादानकारणजगन्निवृत्तिकामो मुमुक्षुरधिकारीत्येतन्न सङ्गच्छत इति हि प्रथमः पूर्वपक्षः। 

## तत्र समाधिः --  

सर्वानर्थबीजभूतमूलाज्ञानतत्कार्यजगन्निवृत्तिव्यतिरेकेण नोपायान्तरेण **तापत्रय**नाशो निःशेषमुपजायेत। 
निःशेषमूलाविद्यानिवृत्त्यैव सकलदुःखानि तत्कारणीभूतरोगादयः रोगाद्याश्रयशरीरादयश्च निरवशेषं नश्यन्ति। 
तस्मात् तापत्रयनिवृत्तये समूलाज्ञानजगन्निवृत्तिरूपे मोक्षलक्षणघटकविशेषणांशे उदेत्येवेच्छा सर्वेषाम्। 

अयमाशयः -- 
यस्तु 
सकलौषधाद्युपायनिर्माण निखिलरोगचिकित्सायां चात्यन्तसमर्थस्तस्यापि न नियमेन दुःखशान्तिः दृश्यते। 
कस्यचिदेव रोगादिजन्यदुःखमौषधाद्युपायैर्निवर्तते, कस्यचिन्नैव। 
अत एवौषधाद्युपायैः रोगादिजन्यदुःखं न नियमेन सर्वेषां निवर्तते। 
किञ्च यस्य रोगः औषधाद्युपायैर्निवर्तते तस्यापि कालान्तरे पुनर्जायत एव रोगः। 
तस्मादौषधाद्युपायैर्दुःखं नात्यन्तिकतया निवर्तते। 
निवृत्तस्य पुनरपि कदाचिदप्यनुत्पत्तिरेव **आत्यन्तिकी निवृत्तिः** इत्युच्यते। 
औषधाद्युपायैर्नियमेन दुःखनिवृत्त्यसंभवात्, निवृत्तस्य च पुनरुत्पत्तिदर्शनात् तादृशैरुपायशतैरपि न निःशेषदुःखनिवृत्तिर्जायेत। 
परन्तु सकलदुःखनिदाननिवृत्तावेव नियमेनाशेषदुःखनिवृत्तिः स्यात्। 
तादृशदुःखनिदाननाशे सत्येव भूयो नैव जायेत दुःखलेशोऽपि। 
तस्मात् सर्वस्यापि लोकस्य दुःखनिवृत्त्यर्थं *१ तन्निदाननिवृत्तीच्छा जायेतैव।

<div class="footnote" markdown="1">
१. यथा ज्वरादिरोगग्रस्त आरोग्यकामनया वैद्योक्तपथ्यपदार्थानि ज्ञात्वा रोगविरुद्धपदार्थपरित्यागेन रोगनिदानानि निरस्यति, तथाऽऽत्यन्तिकदुःखनिवृत्तिकामोऽपि तत्साधनानि गुरूपदिष्टवेदान्तशास्त्रप्रमाणेन ज्ञात्वा तानि दुःखनिदानानि निवर्तयेदेव।
</div>
