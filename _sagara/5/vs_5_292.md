---
layout: layout_avarta
permalink: /sagara/5/292
redirect_from:
  - /sagara/292
avarta_num: 292
title: आवर्तः २९२ -- अपञ्चीकृतभूतानां प्रकृतौ प्रधाने प्रधानस्य ब्रह्मणि च लयं चिन्तयेत्
index_terms:
- विषयासक्तिः
- बुद्धिमान्द्यम्
- कुतर्कः
- दुराग्रहः
- वर्तमानप्रतिबन्धः
- भूतप्रतिवन्धः
- भाविप्रतिबन्धः
- शक्तिः
- अविद्या
- माया
- लयः
---

प्रागुक्तचिन्तनानन्तरमपञ्चीकृतभूतानामपि **लयः** चिन्तनीयः। पृथिवी जलकार्यत्वात् जलस्वरूपा जलं तेजःकार्यत्वात्तेजःस्वरूपम्। तेजो वायुकार्यत्वाद्वायुस्वरूपम्। वायुराकाशकार्यत्वादाकाशस्वरूपः। आकाशस्तमोगुणप्रधानप्रकृतिकार्यत्वात्प्रकृतिस्वरूपः। प्रकृतिर्मायाया
अवस्थाविशेषत्वान्मायास्वरूपा। एकमेव वस्तु '**प्रधानम्**, **प्रकृतिः**, **माया**, **अविद्या**,
**अज्ञानम्**, **शक्तिः**' इत्यनेकशब्दैर्व्यपदिश्यते। तदेव वस्तु सकलमपि कार्यजातं
स्वस्मिन्नुपसंहृत्य प्रलयकाले उदासीनस्वरूपेण वर्तमानत्वात् प्रधानम् इत्युच्यते।
तदेव वस्तु प्रपञ्चसृष्ट्युपादानतायोग्यतमोगुणप्रधानस्वरूपेण विद्यमानत्वात्
*१ **प्रकृतिः** त्याखायते। 

<div class="footnote" markdown="1">
*१. सकलमिदं जगत् यस्मात् प्रकर्षेण क्रियते तादृशं सृष्ट्युपादानभूथं वस्तु
'**प्रकृतिः**' इत्युच्यते। अथवा 'प्र' इति सत्त्वगुणः, 'कृ' इति रजोगुणः, 'ति'
इति सत्त्वरजःसहिततमोगुण उच्यते। तथा च तमोगुणप्रधाना प्रकृतिरिति
सिद्ध्यति।
</div>

देशकालादिसामग्रीं विनैवेन्द्रजालेन दुर्घटानेकपदार्थोत्पादनकाले इन्द्रजालं 'माया' इति व्यपदिश्यते। तद्वदेवासङ्गेऽद्वितीये ब्रह्मणि दुर्घटेच्छाद्युत्पादकत्वात्तदेव वस्तु **माया** इति भण्यते। तदेव
वस्तु ब्रह्मस्वरूपावारकत्वाद् **अज्ञानं** इति कीर्त्यते। तदेव वस्तु ब्रह्मविद्याविनाश्यत्वाद् **अविद्या** इति वर्ण्यते। तदेव वस्तु कदापि स्वातन्त्र्येणानवस्थितं सत् ब्रह्मचैतन्यमाश्रित्यैव वर्तमानत्वात् **शक्तिः** इति च व्यपदिश्यते। इत्थं प्रकृत्यादयः
प्रधानस्यावस्थाविशेषत्वात्प्रधानस्वरूपा एव भवन्ति। तच्च प्रधानं ब्रह्मचैतन्यस्य
शक्तिः। यथा पुरुषगता सामर्थ्यरूपा शक्तिः पुरुषात्पृथक्तया नास्ति तथा
ब्रह्मचैतन्यगता प्रधानरूपा *१ शक्तिरपि ब्रह्मचैतन्याद्व्यतिरेकेण नास्ति। इत्थं
ब्रह्मचैतन्ये सकलानात्मपदार्थानां लयश्चिन्तनीयः। ततः 'तादृशमद्वितीयं
ब्रह्माहमेव’ इति चिन्तयेत्। यस्य हि *२ मन्दबुद्धेर्बुद्धिमान्द्यादिरूप**प्रतिबन्धैः** वेदान्तविचारे न प्रवृत्तिरुपजायते। कृते वा विचारे साक्षात्कारो न सम्पद्यते तस्येदं
लयचिन्तनरूपं ध्यानमुक्तम्।

<div class="footnote" markdown="1">
*१. ननु यदि ब्रह्मणः शक्तिर्ब्रह्मणो भिन्ना तदा अद्वैतश्रुतिविरोधः। यद्यभिन्ना तदा
तस्या ब्रह्मस्वरूपत्वादेव 'ब्रह्मणः शक्ति' इति पृथक्तया व्यवहारानुपपत्तिः। तस्माद्ब्रह्मणः
शक्तेश्च भेदाभेदौ वाच्यौ। तथात्वे च तमःप्रकाशयोरिव विरुद्धस्वभावयोर्भेदाभेदयोः
सामानाधिकरण्यानुपपत्तिरिति चेन्न। रज्वा सह सर्पस्येव ब्रह्मणा सह शक्तेः कल्पितभेदो वास्तवाभेदश्चेत्यनिर्वचनीयतादात्म्यसंबन्धोऽभ्युपेयते। ततश्च शक्तेः स्वाश्रयेण सह
वास्तवभेदाभावात् केनापि प्रमाणेन तस्याः स्वाश्रयाद्भिन्नतया प्रतीत्यभावाच्च प्रलयकाले
मायायाः सत्त्वेऽपि न तया ब्रह्मणः सद्वितीयत्वम्। सृष्टिकालेऽपि मायाकार्यद्वैतप्रपञ्चे
प्रतीयमानेऽपि न तेन प्रपञ्चेन ब्रह्मणः सद्वितीयत्वम्। रज्जौ कल्पितसर्पादेर्यथा परमार्थतो
रज्जुस्वरूपत्वमेव तथा ब्रह्मणि कल्पितप्रपञ्चस्यापि परमार्थतो ब्रह्मस्वरूपत्वेन तदतिरेकेण
प्रपञ्चस्याभावात्। तस्माद्ब्रह्म सदाद्वितीयमेव।

*२. अत्रादिशब्देन वर्तमानो भूतो भावी चेति त्रिविधः **प्रतिबन्धो** ग्राह्यः।
(२.१) तत्रेष्टवस्तुषु 'अहं', 'मम' इति दृढतरवासनारूपा **विषयासक्तिः**, (२.२) परोक्तार्थग्रहणसामर्थ्याभावरूप**बुद्धिमान्द्यम्**, आचार्याद्याप्तोक्तार्थे विश्वासाभावादन्यथाकल्पनरूपः **कुतर्कः**, देहादिष्वात्मबुद्धिरूपो विपर्ययाख्य**दुराग्रह** इत्येतच्चतुष्टयं **वर्तमानप्रतिबन्धः**। धनपुत्रकलत्रादीष्टवस्तुनाशानन्तरमपि तदनुचिन्तनं **भूतप्रतिबन्धः**। ब्रह्मलोकादिप्राप्तीच्छा भाविजन्महेतुभूतप्रारब्धकर्मशेषो वा **भाविप्रतिबन्धः**। एतेषां ज्ञानोत्पत्तिप्रतिबन्धकानां निरूपणं
पञ्चदश्यां ध्यानदीपे ३८-५३ श्लोकेषु द्रष्टव्यम्।
</div>
