---
layout: layout_avarta
permalink: /sagara/5/244
redirect_from:
  - /sagara/244
avarta_num: 244
title: आवर्तः २४४ -- मरीचिकोदकेन पिपासानिवृत्तिर्भवत्विति शङ्का। सत्तावैषम्यात्तत्परिहारश्च
skip_title: false
index_terms: 
---

ननु मिथ्यामरीच्युदकेन न पिपासोपशमो भवति। तथा मिथ्यागुरुवेदान्तादिनापि न संसारदुःखनाशोऽपि स्यात्। यदि स्यात्तर्हि मरीचिकोदकेनापि पिपासोपशमोऽपि भवेत्। न तु तथानुभूयते इति चेन्न। दृष्टान्तस्य
वैषम्यात्। प्रातिभासिकमरीच्युदकेन व्यावहारिकपिपासोपशमाभावेऽपि व्यावहारिकगुरुवेदान्तादिसाधनेन व्यावहारिकसंसारदुःखनिवृत्तिः संभवेदेव। मरीचिकोदकपिपासयोः सत्तावैषम्यात्, गुरुवेदान्तादिसाधनस्य संसारदुःखस्य च
समानसत्ताकत्वाच्च दृष्टान्तवैषम्यं बोध्यम्।
