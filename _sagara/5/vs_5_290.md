---
layout: layout_avarta
permalink: /sagara/5/290
redirect_from:
  - /sagara/290
avarta_num: 290
title: आवर्तः २९० -- सकलमपि प्रपञ्चमीश्वरस्वरूपतया चिन्तयेत्
skip_title: false
index_terms: 
---

इत्थं परमार्थतत्त्वे उपदिष्टेऽपि शिष्यमुखेऽप्रसन्नतामालक्ष्य 'नूनमयमकृतार्थो यतोऽस्य *१ मुखमप्रसन्नमास्ते' इति गुरुर्निरचिनोत्। अतः पुनरपि तं
स्थूलदृष्ट्योपदिशन् *२ प्रपञ्चलयचिन्तनप्रकारमाह यथा मृत्कार्यभूतो घटोऽन्तर्बहिश्च
मृदेव भवतीति मृत्कार्यं सर्वमपि मृदेव। यथा च जलकार्यभूतफेनबुद्बुदादिकं
सर्वमपि जलमेव भवति। तथा यद्यस्य कार्यं तत्तादृशकारणस्वरूपमेव
भवति। न कार्यं कारणस्वरूपादतिरिच्यते।

<div class="footnote" markdown="1">
*१. अभिलषितार्थप्राप्तौ चित्तचाञ्चल्यहेतुभूतेच्छारूपवृत्तिनाशे तेनैव निमित्तेनोदितायामन्तर्मुखायामन्तःकरणस्य सात्त्विकवृत्तौ निश्चलदर्पणादाविव स्वरूपानन्दप्रतिबिम्बो
भवति। तमानन्दमनुभवतो मुखविकासो भवति। प्रकृते च शिष्यस्याविद्यातत्कार्यनिवृत्तिपूर्वकपरमानन्दरूपमोक्षो ज्ञानद्वारा प्राप्तुमिष्टः। अभिलषितार्थसिद्ध्यभावाच्च शिष्यस्येच्छारूपचित्तवृत्तिविनाशो नाभवत्। इच्छारूपवृत्तिनिवृत्त्यात्मकनिमित्ताभावादन्तर्मुखवृत्त्युदयः,
तस्मिन् स्वरूपानन्दप्रतिबिम्बोदयः, तदनुभवजन्यमुखविकासश्च न शिष्यस्याभवत्। तेन
मुखविकासाभावेन शिष्यस्याकृतार्थतानुमिताभूत्।

*२. कार्यस्य कारणस्वरूपतां ज्ञात्वा तदनतिरिक्तत्वचिन्तनमेव लयचिन्तनमुच्यते।
</div>

सकलस्य प्रपञ्चस्य मूलकारणमीश्वर एव। तस्मात् सकलोऽपि कार्यप्रपञ्च ईश्वरस्वरूपान्नातिरिच्यते। 
सकलप्रपञ्चस्यापि स्वरूपमीश्वर एव। 'स
चेश्वरोऽहमेव' इति ज्ञात्वा सकलप्रपञ्चस्य लयं स्वस्मिन्ननुचिन्तयेत्।
