---
layout: layout_avarta
permalink: /sagara/5/288
redirect_from:
  - /sagara/288
avarta_num: 288
title: आवर्तः २८८ -- ज्ञान्यज्ञानिनोश्चिह्नम्
skip_title: false
index_terms: 
---

अकर्तव्यताबुद्धिर्ज्ञानिनश्चिह्नम्। अज्ञानिनस्तु कर्तव्यताबुद्धिश्चिह्नम्।
यः स्वातिरिक्तं किञ्चिद्वस्तु स्वेन प्राप्तव्यमस्तीति मत्वा तत्प्राप्तये मया
प्रयत्नः कर्तव्य इति मन्यते सोऽज्ञानी। यः पुनः स्वेन प्राप्तव्यमन्यन्नास्तीति
दृढनिश्चयेन रूपान्तरप्राप्तिं नेच्छति, किन्तु शान्तसङ्कल्पो न कञ्चन कामं
कामयते स *१ ज्ञानी।

<div class="footnote" markdown="1">
*१. ज्ञानी स्वव्यतिरिक्तद्वितीयवस्तुदर्शनश्रवणादिकं न करोतीति भगवद्गीतायां
पञ्चमाध्याये सप्तमाष्टमनवमेषु श्रलोकेषूक्तोऽर्थो मुमुक्षूणां बुद्धिवैशद्याय विस्पष्टं व्याख्यायतेऽत्र

योगयुक्तो विशुद्धात्मा विजितात्मा जितेन्द्रियः।  
सर्वभूतात्मभूतात्मा कुर्वन्नपि न लिप्यते॥ भ.गी. ५.७॥

अस्यायमर्थः -- योगयुक्तः निष्कामकर्मयोगेन वा ब्रह्मनिष्ठारूपसन्यासयोगेन वा युक्तः; अत एव विशुद्धात्मा
= विशुद्धः = रागद्वेषादिरहितः आत्मा =
मनो यस्य सः। अत एव विजितात्मा 
= विजितो विषयेषु तुच्छत्वबुद्ध्या अभावरूपतामापादितः, आत्मा बाह्यवासनारूपस्वभावो यस्य सः। अत एव जितेन्द्रियः =
जितानि विषयग्रहणाद्विमुखीकृतानि, इन्द्रियाणि = द्विविधानीन्द्रियाणि येन सः।
अत एव सर्वभूतात्मभूतात्मा = सर्वभूतानाम् = ब्रह्मादिस्तम्बान्तनिखिलप्राणिनाम्, आत्मभूतः = स्वरूपभूतः, आत्मा = प्रत्यग्रूप आत्मा यस्य सः। एवं सर्वात्मभावं प्राप्तो यो
ब्रह्मवित् सः कुर्वन्नपि = प्रारब्धाक्षिप्तशरीरयात्रानिर्वाहककर्माणि पुण्यपापमिश्रात्मान
विधिपूर्वकमविधिपूर्वकं वानुतिष्ठन्नपि न लिप्यते ='अकर्ताहमभोक्ताहमसङ्गः परमेश्वरः'
इति दृढतरनिश्चयवान् कर्मणां फलेन न सम्बध्यते।
</div>
