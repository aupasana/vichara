---
layout: layout_avarta
permalink: /sagara/5/293
redirect_from:
  - /sagara/293
avarta_num: 293
title: आवर्तः २९३ -- ज्ञानध्यानयोर्भेदः, अहंग्रहध्यानं च
skip_title: false
index_terms: 
---

ज्ञानं हि प्रमाणप्रमेययोरधीनम्, न तु विधेः पुरुषेच्छादेर्वाधीनम्।
ध्यानं तु विधेः पुरुषेच्छाश्रद्धयोः हठात्कारस्य चाधीनम्।

तत्र प्रत्यक्षज्ञाने प्रमाणं चक्षुरादीन्द्रियम्, प्रमेयो घटादिः। घटचक्षुषोः
सन्निकर्षे सति विनापि पुरुषस्येच्छादिकं घटप्रत्यक्षं भवति। 'चतुर्थ्यां चन्द्रो
न द्रष्टव्यः' इति निषेधोऽस्ति। तथा सत्यपि 'अस्मिन् दिने चन्द्रमहं न
पश्येयम्' इति निश्चयवतोऽपि पुरुषस्यानिच्छत एव येन केनापि कारणेन
चक्षुश्चन्द्रयोः प्रमाणप्रमेययोः सन्निकर्षे सति चन्द्रस्य प्रत्यक्षज्ञानं जायत एव।
इत्थं *१ ज्ञानं प्रमाणप्रमेयमात्राधीनम्। न तु विधेः पुरुषेच्छादेर्वाधीनम्।

<div class="footnote" markdown="1">
*१. ज्ञानं त्रिविधम् भ्रमज्ञानम्, स्मृतिज्ञानम्, प्रमाज्ञानं चेति। तत्र भ्रान्तिज्ञानं
केवलं कल्पितवस्त्वधीनम्। स्मृतिज्ञानं स्वविषयसदृशवस्तुदर्शनेन वा तत्संबन्धिवस्तुदर्शनेन वोदिता या पूर्वानुभूतवस्तुविषयकमनोवृत्तिस्तदधीनम्। प्रमाज्ञानं त्वन्तर्गतसुखादिविषयकज्ञानं न्यायमते वाचस्पतिमते च मनोरूपप्रमाणस्य सुखादिरूपप्रमेयस्य चाधीनम्।
सिद्धान्ते तु मनसः प्रमाणत्वानभ्युपगमेन सुखादिज्ञानं केवलप्रमेयाधीनम्। बाह्यप्रमाज्ञानं तु
इन्द्रियानुमानादिरूपप्रमाणस्य प्रमेयरूपवस्तुनश्च संबन्धाधीनम्।

शब्दप्रमाणजन्यब्रह्मज्ञानरूपा शाब्दीमा तु महावाक्यरूपशब्दप्रमाणस्य
प्रत्यगभिन्नब्रह्मरूपप्रमेयस्य च यो लक्षणावृत्तिरूपपरम्परासंबन्धस्तज्ज्ञानाधीना। इतरलौकिकपदार्थविषयकशाब्दी प्रमा तु क्वचित् शक्तिवृत्तिरूपसंबन्धज्ञानाधीना। क्वचिल्लक्षणावृत्तिरूपसंबन्धज्ञानाधीना।

इत्थं च किञ्चिज्ज्ञानं ज्ञेयवस्तुमात्राधीनम्। किञ्चिज्ज्ञानं प्रमाणप्रमेयसंबन्धाधीनम्। अथवा तत्संबन्धज्ञानाधीनम्। भ्रमप्रमासाधारण्येन ज्ञानस्य विषयो
प्रमेय इत्युच्यते। तत्र ज्ञेयत्वमप्यस्ति। इत्थं सर्वमपि ज्ञानं वस्त्वधीनमेव। 'इदं वस्तु '
इह 'ज्ञानम्' ] इति शब्देन ईश्वरसृष्टेन वा मनोमयेन वा (परोक्षज्ञानविषयेण वा)
भ्रमसिद्धेन वा वस्तुना प्रमाणद्वारा साक्षाद्वा वृत्तेः संबन्धो गृह्यते। तस्माज्ज्ञानं न
विध्याद्यधीनम्। ध्यानरूपमुपासनं तु न वस्त्वधीनम्। किन्तु कर्त्रधीनम्।
ध्यानमपि मनोवृत्त्यात्मकमेव तथापि पुरुषस्येच्छाद्यधीनं तद्भवति। न वस्त्वधीनम्।
तस्माच्यानं मानसत्वेऽपि न ज्ञानम्। किन्तु क्रियैव।

ब्रह्मसाक्षात्काररूपज्ञाने प्रत्यगभिन्नं ब्रह्म प्रमेयं वेदान्तमहावाक्यं प्रमाणम्
गुरुमुखाद्वेदान्तश्रवणं कुर्वतो वेदान्तमहावाक्याद्ब्रह्मात्मसाक्षात्कारो जायते। महावाक्यरूपप्रमाणमन्तरा केवलेच्छादिना नात्मसाक्षात्कारो भवति। उपासनं त्वैश्वर्यं विधिमपेक्षते।
शास्त्रविधिमनुसृत्य क्रियमाणमेवोपासनं फलाय कल्पते। विधिमन्तरा स्वेच्छया
स्वसङ्कल्पानुसारेण यत्किञ्चिदर्थध्यानं नेष्टफलाय प्रभवति।
</div>

'सालग्रामशिला विष्णुरूपा' इति ध्यायत उत्तमं फलं भवति। तत्र
पुरुषः शास्त्रेण विष्णुं चतुर्भुजत्वेन शङ्खचक्रगदापद्मलक्ष्मीसहितत्वेन च
जानाति। चक्षुषा तु सालग्रामं शिलात्वेनैव जानाति। तथापि शास्त्रविधौ
विश्वासेन ध्यानफले इच्छया च 'सालग्रामं विष्णुः' इति ध्यायति पुरुषः।

तदिदं ध्यानमनेकविधम्। सालग्रामशिलायां विष्णुबुद्धिकरणवदन्यस्मिन्नन्यबुद्धिकरणं प्रतीकध्यानम्। वैकुण्ठवासिनो विष्णोश्चतुर्भुजत्वादिरूपेण ध्यानं तु नान्यस्मिन्नन्यबुद्धिकरणरूपं प्रतीकध्यानम्। किन्तु तद्ध्यानं
ध्येयवस्तुस्वरूपानुसारि ध्यानमेव। वैकुण्ठवासिनो विष्णोः स्वरूपं न
प्रत्यक्षगोचरम्, किन्तु शास्त्रैकसमधिगम्यम्। शास्त्रे च विष्णोः स्वरूपं चतुर्भुजत्वेन शङ्खचक्राद्युपेतत्वेन च वर्णितम्। अतस्तथा विष्णोर्ध्यानं *१ ध्येयवस्तुस्वरूपानुसार्येव। विधिशास्त्रे विश्वासस्य, इच्छादेश्चाभावे ध्यानं न सिद्ध्यति।
'इदमुपासीत' इत्येवंरूपं पुरुषस्य प्रवर्तकं वचनं विधिः। तद्वचने श्रद्धा
विश्वासः। अन्तःकरणस्य रजोगुणपरिणामरूपा कामात्मिका वृत्तिरिच्छा।
हठादपि ध्यानं सिद्ध्यति। ज्ञाने तु न तदपेक्षा। नैरन्तर्येण ध्येयाकारचित्तवृत्तिप्रवाहो हि ध्यानम्। तत्र चित्तवृत्तेर्विक्षेपे सति हठात्तां स्थिरीकुर्यात्।
ज्ञानरूपान्तःकरणवृत्त्युदयकाल एव विषयावरणभङ्गस्य सिद्धत्वाद्वृत्तिस्थैर्यसम्पादनस्य नास्त्युपयोगः। तस्मान्न ज्ञाने हठापेक्षा। अहङ्ग्रहध्यानम्
वैकुण्ठवासिचतुर्भुजविष्णुध्यानवत् 'अहं ब्रह्म' इति ध्यानमपि ध्येयस्वरूपानुसार्येव ध्यानम्, न तु प्रतीकध्यानम्। किन्त्विदमहङ्ग्रहध्यानम्। ध्येयस्वरूपस्य स्वाभिन्नतयानुसन्धानम् अहङ्ग्रहध्यानम् उच्यते। यस्य वेदान्तविचारेऽप्यपरोक्षज्ञानं नोदेति, स वेदस्याज्ञारूपोपासनाविधिवाक्ये विश्वासवान् नैरन्तर्येण हठात् 'अहं ब्रह्मास्मि' इत्यहङ्ग्रहध्यानमनुतिष्ठेत्। तस्य
क्रमेण ज्ञानोत्पत्तिद्वारा *२ मोक्षः सिद्ध्यति।

<div class="footnote" markdown="1">
*१. यस्य बुद्धिः शास्त्रोक्ते परोक्षे ध्येये न सहसा स्थिरीभवति, स पुरुषप्रेरकेण
शास्त्रविधिना बोधिते परोक्षध्येयप्रतिनिधिभूते प्रत्यक्षे सालग्रामादौ अन्यस्मिन् वा ध्येयविष्णुबुद्धिकरणरूपम् अन्यबुद्धिकरणरूपं वा प्रतीकध्यानं कुर्यात्। 'अहं ब्रह्मास्मि' इति
निर्गुणोपासनं त्वहङ्ग्रहध्यानं ध्येयस्वरूपानुसारित्वात्तस्य

*२. यद्यप्यत्र ध्यानविषयीभूतं ब्रह्म न परमार्थरूपम्, किन्तु मनः कल्पितमेव।
तस्मात्तद्विषयकचित्तवृत्तिप्रवाहरूपध्यानमपि भ्रान्तिज्ञानमेव न यथार्थज्ञानम्। तथापि
मणिप्रभायां मणिबुद्धिरूपसंवादिभ्रान्त्या धावतः पुंसो मणिज्ञानद्वारा मणिलाभवत् प्रकृताहङ्ग्रहध्यानेन ब्रह्मज्ञानलाभेन मोक्षः सिच्यत्येव।
</div>