---
layout: layout_avarta
permalink: /sagara/5/260
redirect_from:
  - /sagara/260
avarta_num: 260
title: आवर्तः २६० -- एकाज्ञानपक्षे बन्धमोक्षव्यवस्था; एकाज्ञानपक्षस्य ज्यायस्त्वम्; नामभेदेन मायास्वरूपं च
skip_title: false
index_terms: 
 - प्रक्रिया
 - माया
 - अविद्या
 - अज्ञानम्
---

तच्चाज्ञानमेकमेव। ज्ञानेन तदज्ञानं निवर्त्यते।
परन्तु यस्मिन्
अन्तःकरणे ज्ञानमुदेति तादृशान्तःकरणावच्छिन्नचैतन्यनिष्ठाज्ञानांशस्तेन ज्ञानेन
निवर्त्यते। स एव मुक्तो भवति। यस्मिन् अन्तःकरणे ज्ञानं नोदेति तत्राज्ञानांशो बन्धश्च तथैवावतिष्ठते। अनेन प्रकारेणाज्ञानस्य *१ एकत्वपक्षे बन्धमोक्षव्यवहारसिद्धिः।

<div class="footnote" markdown="1">
*१. अत्रायमभिप्रायः --
अंशिरूपान्धकारस्यैकत्वेऽपि अंशभूता नानान्धकाराः
प्रतिगृहं वर्तन्ते। यस्मिन् गेहे दीपोऽस्ति तत्रस्थोंऽशभूतोऽन्धकारो विनश्यति। न
गेहान्तरस्थान्धकारांशस्य नाशः। एवमेवांशिभूतमज्ञानमेकमेव। तस्यांशभूतनानाज्ञानानि
नानान्तःकरणप्रदेशस्थसाक्षिचैतन्यमाश्रित्य तिष्ठन्ति। यस्मिन्नन्तःकरणप्रदेशे वृत्तिज्ञानमुदेति तादृशान्तःकरणप्रदेशस्थाज्ञानांशो विनश्यति। स एव मुक्तो भवति, नेतरे। तस्मादेकस्य ज्ञानोदये सति सर्वेषामप्यज्ञानतत्कार्यनाशद्वारा मुक्त्यापत्तिर्न कार्या। इत्थमेकाज्ञानाङ्गीकारपक्षे बन्धमोक्षव्यवस्थासिद्धिः।

किञ्च 'जीवाज्ञानकल्पित ईश्वरोऽनन्तः, जीवभेदेन सृष्टिरपि नाना' इति
श्रुतिस्मृतिपुराणादिविरुद्धपक्षो न युक्तः। अत एकाज्ञानपक्षो ज्यायान्।
</div>

यदि वाचस्पतिमिश्रमतानुसारेण केषाञ्चिन्नानाज्ञानपक्षो मनसि प्रविशति
तदा सोऽपि पक्षोऽद्वैतज्ञानोपाय एव। न तन्मतखण्डने आग्रहः कार्यः।
*२ यया
प्रक्रियया जिज्ञासोरद्वैतबोधो भवति तस्यां प्रक्रियायां तस्य बुद्धिः स्थिरीकर्तव्या।

<div class="footnote" markdown="1">
*२. यया यया भवेत् पुंसां व्युत्पत्तिः प्रत्यगात्मनि।  
सा सैव प्रक्रियेह स्यात् साध्वी सा चानवस्थिता॥ (बृ. भा. वा. १.४.४०२)

इति नैष्कर्म्यसिद्धिकारा आहुः।
</div>

शुद्धब्रह्माश्रितां मायां अविद्येति अज्ञानमिति चाहुः। अचिन्त्यानन्तशक्तिमत्त्वाद्युक्तीनामविषयत्वाच्च **माया** इति व्यपदेशः। विद्यानाश्यत्वाद् **अविद्या** इति वर्ण्यते। स्वरूपावारकत्वाद् **अज्ञानं** इति च भण्यते। मायाया आश्रयभूतं चैतन्यं सामान्यचैतन्यम्। न तन्मायाया विरोधि, किन्तु साधकम्।
मायायाः सत्ताप्रदं स्फुरणप्रदं च। वृत्त्यारूढं चैतन्यमथवा चैतन्यसहितां वृत्तिं
मायाया विरोधितया जानीयात्। अत्र सूर्यकान्तशिलारूढसूर्यप्रभा दृष्टान्तत्वेनावगन्तव्या। इत्थमेका अनादिः सान्ता सदसद्विलक्षणानिर्वचनीया
अविद्याज्ञानादिशब्दव्यपदेश्या सामान्यचैतन्यमाश्रिता वृत्त्यारूढचैतन्यविनाश्या
च माया वर्णिता।
