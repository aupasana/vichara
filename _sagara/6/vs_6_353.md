---
layout: layout_avarta
permalink: /sagara/6/353
redirect_from:
  - /sagara/353
avarta_num: 353
title: आवर्तः ३५३ -- आत्मा सङ्घातस्य साक्षी
skip_title: true
index_terms: 
---

## आवर्तः ३५३ -- आत्मा सङ्घातस्य *१साक्षी

<div class="footnote" markdown="1">
*१. आत्मनो देहेन्द्रियप्राणमनोबुद्ध्यादिविलक्षणत्वं पूर्वमेव निरूपितम्।
</div>

शिष्यकृतप्रथमप्रश्नस्य गुरुरेवमुत्तरमाह -- 'त्वं सच्चिदानन्दस्वरूपोऽसि’
इति। अनेन *१ 'देहाद्भिन्नस्त्वम्' इत्युक्तं भवति। देहो सद्रूपो जडरूपो
दुःखरूपश्चास्ति। आत्मा तु तद्विलक्षणः सच्चिदानन्दरूपः।

<div class="footnote" markdown="1">
*१. तथा चोक्तं भगवत्पादैः --

नाहं देहो नेन्द्रियाण्यन्तरङ्गो  
नाहङ्कारः प्राणवर्गो न बुद्धिः।  
दारापत्यक्षेत्रवित्तादिदूरः  
साक्षी नित्यः प्रत्यगात्मा शिवोऽहम्॥ अद्वैतपञ्चके १॥ इति।

देहेन्द्रियमनोबुद्धिप्रकृतिभ्यो विलक्षणम्।  
तद्वृत्तिसाक्षिणं विद्यादात्मानं राजवत्सदा॥

नाहं प्राणो नैव शरीरं न मनोऽहं  
नाहं बुद्धिर्न हि महदहङ्कारधियौ च।  
योऽत्र ज्ञांशः सोऽस्म्यहमेवेति विदुर्यं  
तं संसारध्वान्तविनाशं हरिमीडे॥ हरिमीडस्तोत्रे ३६॥
</div>

त्वं कर्ता भोक्ता च न भवसि। (१) यस्य दुःखमस्ति स दुःखनिवृत्तये
सुखप्राप्तये च कर्म करोति, अतः स कर्ता इत्युच्यते। (२) त्वयि दुःखाभावात् दुःखनिवृत्तये न त्वं कर्मकर्ता भवसि। (३) त्वमानन्दस्वरूपोऽसि,
अतः सुखप्राप्तये च त्वं न कर्मकर्ता भवसि। (४) यः कर्ता भवति स एव
भोक्तापि भवति। त्वं न कर्ता अतो भोक्तापि त्वं न भवसि। धर्माधर्मजनकशुभाशुभकर्मकर्ता तत्फलसुखदुःखभोक्ता स्थूलसूक्ष्मसङ्घातो न त्वम्। त्वं तु
सङ्घातस्य साक्षी।
