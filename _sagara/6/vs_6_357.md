---
layout: layout_avarta
permalink: /sagara/6/357
redirect_from:
  - /sagara/357
avarta_num: 357
title: आवर्तः ३५७ -- त्वङ्मनसोः संयोगेनात्मनि ज्ञानमुत्पद्यते आत्मा स्वभावतो जड इत्येकदेशिनैयायिकमतम्
skip_title: false
index_terms: 
---

*१ कश्चनैकदेशी त्वचा सह मनसः संयोगं ज्ञानस्य कारणमाह। आत्मना
सह संयोगं न कारणमाह। सुषुप्तौ पुरीतन्नामकनाड्यां मनः प्रविशति। अतस्त्वचा सह मनसः संयोगो नास्ति। तस्मात् सुषुप्तौ ज्ञानं नोत्पद्यते। एतन्मते त्वचा सह संयुक्तं मन एव ज्ञानद्वारा दु:खहेतुत्वात् दुःखम् इत्युच्यते।
न तु केवलं मनः। मोक्षे त्वचो नाशात्तया सह संयोगाभावाज्ज्ञानं नोत्पद्यते।
मोक्षकाले मनोऽस्ति। परन्तु दुःखहेतुज्ञानजनकं त्वक्संयुक्तं यन्मनस्तस्य
संयोगनाशान्नाशो भवति।

<div class="footnote" markdown="1">
*१. कश्चन नैयायिकैकदेशी त्वचा सह मनसः संयोगं ज्ञानस्य हेतुमाह। तन्न
युक्तम् (१) यथा 'मनसा सहात्मनः संयोगो ज्ञानहेतुः' इत्यत्र न किमपि प्रमाणमस्ति। तथा 'त्वचा सह संयोगो ज्ञानहेतुः' इत्यत्रापि श्रुत्यादिरूपं किञ्चिदपि प्रमाणं नास्ति।

(२) प्रमाणासिद्धस्वकपोलकल्पितवस्त्वभ्युपगमे --

मृगतृष्णाम्भसि स्नातः खपुष्पकृतशेखरः।  
एष वन्ध्यासुतो याति शशशृङ्गधनुर्धरः॥

इत्यादिवाक्यार्थोऽप्यङ्गीकार्यो भवेत्।
तस्मात्त्वचा सह मनसः संयोगो न
ज्ञानहेतुः।

(३) सुषुप्तौ त्वचा मनसः संयोगाभावेऽपि प्रज्ञावतां बुद्ध्याद्यगम्यं सुखाज्ञानयोः सामान्यज्ञानं भवति। तन्न स्यात् त्वङ्मनसोः संयोगस्य ज्ञानहेतुत्वाभ्युपगमे। तस्मात्
त्वङ्मनसोः संयोगो न ज्ञानकारणम्। किन्तु 'आत्मनः स्वरूपमेव ज्ञानम्' इति श्रुतिसिद्धोऽर्थोऽङ्गीकर्तुमुचितः।
</div>

(११) इत्थं मोक्षदशायां परात्मनो भिन्नो दुःखरहितो व्यापक आत्मा
। *२ जडरूपस्तिष्ठति। ज्ञानगुणेन ह्यात्मा प्रकाशते। जीवस्य सर्वं ज्ञानमिन्द्रियजन्यमेव; न नित्यम्। तच्चेन्द्रियजं सर्वं ज्ञानं मोक्षकाले नष्टम्। तस्मात्प्रकाशरहितो जडरूप आत्मा मोक्षदशायां वर्तत इति न्यायसिद्धान्तः।


<div class="footnote" markdown="1">
*२. न्यायमते 'आत्मा विभुर्जडश्च' इत्यङ्गीकृतम्। तदेत्छ्रुतिविरुद्धम्।
"अत्रायं पुरुषः स्वयं ज्योतिर्भवति" (बृ. ४.३.९.१४), "योऽयं विज्ञानमयः प्राणेषु
हृद्यन्तर्ज्योतिः पुरुषः" (बृ. ४.३.७), "सत्यं ज्ञानमनन्तं ब्रह्म" (तै. ब्र. १),
"प्रज्ञानं ब्रह्म" (ऐ. ३.१) इत्याद्यनेकश्रुतिवाक्यैर्व्यापकस्यात्मनश्चेतनस्वरूपत्वं श्रूयते।
युक्तयोऽप्यन्ते मूले (३६९-३७२) आवर्तेषु वर्णयिष्यन्ते। अतः 'आत्मा स्वरूपतो जडः’
इति नैयायिकोक्तिरसङ्गता।
</div>
