---
layout: layout_avarta
permalink: /sagara/6/431
redirect_from:
  - /sagara/431
avarta_num: 431
title: आवर्तः ४३१ -- प्रसङ्गादन्यत्रापि (वाच्यवाचकभावस्थलादन्यत्रापि) भेदाभेदरूपतादात्म्यसंबन्धः
  प्रदर्श्यते
skip_title: false
index_terms: 
 - तादात्म्यसंबन्धः
---

रूपरसगन्धादयो गुणाः। तदाश्रयभूतं द्रव्यं गुणि। अनेकसमवेतो धर्मो
जातिः। यथा सर्वब्राह्मणशरीरेषु ब्राह्मणत्वमेकमेव वर्तते। तथा सर्वपुरुषेष्वेकं पुरुषत्वम्, सर्वघटेष्वेकं घटत्वं च वर्तते। लोके ब्राह्मणत्वपुरुषत्वादिकं
यस्योच्यते तस्मिन् ब्राह्मणादिशरीरे एव ब्राह्मणत्वादिजातिर्वर्तते। ब्राह्मणत्वादिजात्याश्रयभूतं ब्राह्मणादिशरीरं व्यक्तिरित्युच्यते। गमनागमनादिकं
क्रियेत्युच्यते। तद्वान् क्रियाश्रयः कर्तेति चोच्यते। एतावतां पदार्थानां
तादात्म्यसंबन्धो वर्तत इति ज्ञात्वा कार्यकारणरूपं वस्तु, गुणगुण्यादिषु
योजयेत्।

अत्रायमभिप्रायः --
गुणगुणिनोरिव कार्यकारणयोरपि तादात्म्यसंबन्धोऽस्ति। गुणगुणिनोः परस्परं तादात्म्यमेव संबन्धः। तथा जातिव्यक्त्योः
क्रियाक्रियावतोश्च परस्परं तादात्म्यसंबन्ध एव। एवं कार्यकारणयोरपि तादात्म्यमेव संबन्धः। *२ तादात्म्यं नाम भेदसहिताभेदः। निमित्तकारणस्य कार्यस्य
च परस्परं भेदाभेदरूपतादात्म्यसंबन्धो नास्ति। तयोरत्यन्तभिन्नत्वात्। उपादानकारणकार्ययोस्तु भेदाभेदरूपतादात्म्यमेव संबन्धः। घटस्य निमित्तकारणं
कुलालदण्डादिकम्। तस्य घटादिकार्येण सहात्यन्तभेद एवास्ति। उपादानकारणभूतमृत्पिण्डतत्कार्यभूतघटयोस्तु भेदसहिताभेद एवास्ते।

<div class="footnote" markdown="1">
*२. गुणगुणिनोर्जातिव्यक्त्योः क्रियाक्रियावतोः कार्यकारणयोश्चेति चतुर्षु स्थलेषु
भट्टवद्वेदान्त्यपि तादात्म्यसंबन्धमङ्गीकरोति। वेदान्त्यभिमततादात्म्यसंबन्धलक्षणं भट्टाभिमततादात्म्यलक्षणाद्भिन्नमेव। चतुर्षु स्थलेषु नैयायिकाः समवायाख्यं नित्यसंबन्धं ब्रुवते।
</div>

मृत्पिण्डाद्घटो यद्यत्यन्तभिन्नः स्यात् तर्हि अत्यन्तभिन्नतैलादिवत्
घटोऽपि मृत्पिण्डान्न जायेत। उपादानकारणस्य स्वकार्येण सहात्यन्ताभेदो
यदि स्यात् तदा नैव मृदो घट उत्पद्येत। स्वस्वरूपादेव स्वोत्पत्त्यभावात्। तस्मादुपादानकारणस्य स्वकार्येण सह भेदसहिताभेदोऽस्ति। अभेदसत्त्वात् भेदपक्षोक्तो दोषः, भेदसत्त्वादभेदपक्षोक्तो दोषश्च न प्रसज्यते। इत्थमुपादानकारणस्य स्वकार्येण सह भेदाभेदरूपसंबन्धो युक्त्या सिद्ध्यति।

आपातप्रतीत्यापि उपादानकारणस्य कार्यस्य च भेदाभेदौ सिद्ध्यतः।
'इयं मृत्' 'अयं घटः' इति प्रतीत्या भेदः सिद्ध्यति। विचार्यमाणे
तु घटस्यान्तर्बहिश्चान्तरेण मृदं नान्यत्प्रतीयते। किन्तु मृदेव प्रतीयते।
तस्मादभेदः सिद्ध्यति। अनेन उपादानकारणकार्ययोर्भेदाभेदरूपतादात्म्यसंबन्धोऽस्ति। तद्वत् गुणगुणिनोरपि भेदाभेदसंबन्धोऽस्ति। घटरूपस्य
घटादत्यन्तभेदो यदि स्यात् तदा घटस्य पटेनात्यन्तभेदसत्त्वात् यथा पटनाश्रित्य घटः स्वातन्त्र्येण वर्तते, तथा घटरूपमपि घटमनाश्रित्य स्वातन्त्र्येणैव
तिष्ठेत्। गुणगुणिनोरत्यन्ताभेदो यदि स्यात् तदापि घटरूपं घटाश्रितं न
स्यात्। स्वस्यैव स्वाश्रयत्वासंभवात्। तस्माद्गुणगुणिनोरपि भेदाभेदरूपतादात्म्यसंबन्धोऽस्ति। इयमेव युक्तिर्जातिव्यक्त्योः क्रियाक्रियावतोश्च भेदाभेदरूपतादात्म्यसंबन्धेऽवगन्तव्या। खण्डनीयमतस्यानेकयुक्तिभिः प्रसाधने प्रयोजनाभावान्न युक्त्यन्तराणि प्रदर्श्यन्ते।
