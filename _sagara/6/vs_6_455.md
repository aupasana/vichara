---
layout: layout_avarta
permalink: /sagara/6/455
redirect_from:
  - /sagara/455
avarta_num: 455
title: आवर्तः ४५५ -- महावाक्येषु पदद्वयेऽपि लक्षणाङ्गीकारो निष्फल इत्याक्षेपः
skip_title: false
index_terms: 
---

अत्र केचिदाहुः -- महावाक्येषु विरोधपरिहाराय पदद्वयेऽपि लक्षणाङ्गीकारो व्यर्थः। एकपदे लक्षणाङ्गीकारेणैव विरोधनिवृत्तेरिति। तेषामयमाशयः --
सर्वज्ञत्वादिधर्मविशिष्टस्य किञ्चिज्ज्ञत्वादिधर्मविशिष्टेन सहैक्यं यद्यपि न युज्यते।
तथाप्येकपदलक्ष्यार्थभूतशुद्धस्य पदान्तरार्थभूतविशिष्टेनैक्यं युज्यत एव।
तत्र दृष्टान्तः -- 'क्षत्रियमनुष्योऽयं ब्राह्मणः' इत्यत्र क्षत्रियत्वधर्मविशिष्टस्य
ब्राह्मणत्वधर्मविशिष्टेन सहैक्यं विरुद्धमेव। 'मनुष्योऽयं ब्राह्मणः' इत्यत्र तु
क्षत्रियत्वधर्मरहितशुद्धमनुष्यस्य ब्राह्मणत्वधर्मविशिष्टेन सहैक्ये न विरोधः।

तथा किञ्चिज्ज्ञत्वादिधर्मविशिष्टचैतन्यस्य सर्वज्ञत्वादिधर्मविशिष्टचैतन्यस्य चैक्यं
न युज्यते। विरोधात्। अपि तु जीवेश्वरवाचकपदयोश्चैतन्यमात्रलक्षकत्वे
संभवत्यपि अन्यतरपदस्यैव चैतन्यमात्रे लक्षणायां सत्यां तस्य लक्ष्यस्य चैतन्यमात्रस्य पदान्तरवाच्यार्थभूतसर्वज्ञत्वादिधर्मविशिष्टेन वा किञ्चिज्ज्ञत्वादिधर्मविशिष्टेन वा एकत्वे विरोधो न भवेदेव। तस्मात्पदद्वये लक्षणाभ्युपगमे
न काचिदपि युक्तिरस्तीति।
