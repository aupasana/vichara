---
layout: layout_avarta
permalink: /sagara/6/400
redirect_from:
  - /sagara/400
avarta_num: 400
title: आवर्तः ४०० -- सेतुदर्शनदृष्टान्तः प्रकृते न युज्यते
skip_title: false
index_terms:
- दृष्टफलम्
- अदृष्टफलम्
---

मोक्षं प्रति ज्ञानस्य कर्मोपासनयोः साहाय्यविषये प्रदर्शितः *१ सेतुदर्शनदृष्टान्तो न सङ्गच्छते। सेतुदर्शनं न दृष्टफलस्य हेतुः किन्त्वदृष्टफलस्यैव
हेतुः। यत् फलं प्रत्यक्षेण प्रतीयते तत्फलं प्रत्यक्षफलम् इत्युच्यते। यथा
भोजनस्य फलभूता तृप्तिः प्रत्यक्षा तद्वत्। तस्माद्भोजनं दृष्टफलस्य हेतुः।
तथा सेतुदर्शनेन न किञ्चिदपि प्रत्यक्षं फलं प्रतीयते। किन्तु पापस्य नाशरूपं
फलं शास्त्रेणाधिगम्यते। यत् प्रत्यक्षेण न प्रतीयते तददृष्टफलम् इत्युच्यते।
तस्मात् यथा यज्ञादिकर्म स्वर्गाद्यदृष्टफलस्य हेतुः तथा सेतुदर्शनमपि पापनाशरूपादृष्टफलस्य हेतुः। योऽदृष्टफलहेतुः तस्य स्वफलोत्पादने यावती
सामग्री सहायतया शास्त्रेण चोद्यते तावत्या सामग्र्या सहित एव स फलस्य
हेतुर्भवति। न तु स केवलो हेतुर्भवति। अत एव श्रद्धानियमादिसहितमेव
सेतुदर्शनं पापनाशरूपफलहेतुः। श्रद्धानियमादिरहितं न फलहेतुः। सेतुदर्शनेन प्रत्यक्षं किमपि फलं न दृश्यते। केवलं शास्त्रात् तत्फलमवगम्यते।
शास्त्रं च श्रद्धानियमादिसहितमेव सेतुदर्शनं पापनाशकमित्याह। केवलसेतुदर्शनेन फलोत्पत्तौ न किञ्चिदपि प्रमाणमस्ति। तस्मात् सेतुदर्शनं स्वफलोत्पत्तौ
श्रद्धाभक्तिनियमादिकमपेक्षते।

<div class="footnote" markdown="1">
*१. रावणवधाय लङ्कां गन्तुं श्रीरामचन्द्रेण रामेश्वरमारभ्य लङ्कापर्यन्तं समुद्रे
सेतुर्बद्धः। सोऽत्र सेतुर्विवक्षितः।
</div>
