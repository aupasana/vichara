---
layout: layout_avarta
permalink: /sagara/6/432
redirect_from:
  - /sagara/432
avarta_num: 432
title: आवर्तः ४२२ 
skip_title: false
index_terms:
---

एकस्य वस्तुन एकस्मिन्नधिकरणे भेदाभेदयोरुभयोः सामानाधिकरण्यं विरुद्धम्। तस्मात् स्थलचतुष्टयेऽपि भेदाभेदरूपतादात्म्यं यदुक्तं
तत्सकलं विरुद्धमिति युक्तिमन्तो वदन्ति। अत्रायमभिप्रायः
(१) एकस्मिन्
घटे स्वाभेदस्यान्यवस्तुभेदस्य च सामानाधिकरण्यं यद्यप्यस्ति तथापि यस्याभेदोऽस्ति तस्यैव भेदस्तत्र नास्ति, यस्य भेदोऽस्ति तस्यैवाभेदो नास्तीत्यभिप्रायेणैकस्य वस्तुनो भेदाभेदौ विरुद्धावित्युच्यते। (२) एकस्य घटस्य
स्वस्मिन्नभेदः परस्मिन् भेदश्च यद्यप्यस्ति तथापि यत्राभेदोऽस्ति तत्र नास्ति
भेदः। यत्र भेदोऽस्ति तत्र नास्त्यभेदः, इत्यभिप्रायेणैकस्य वस्तुनो भेदाभेदावेकस्मिन्नधिकरणे विरुद्धावित्युच्यते।

किञ्च भेदाभेदौ परस्परं विरोधिनौ। एकस्मिन् वस्तुनि यस्य भेदोऽस्ति तस्याभेदः, यस्याभेदोऽस्ति तस्य भेदश्च विरुद्ध एव। तस्मात् वाच्यवाचकयोः, गुणगुणिनोः, जातिव्यक्त्योः, क्रियाक्रियावतोः, उपादानकारणतत्कार्ययोश्च भेदाभेदरूपतादात्म्यसंबन्धाभ्युपगमोऽसङ्गत एव।
