---
layout: layout_avarta
permalink: /sagara/6/433
redirect_from:
  - /sagara/433
avarta_num: 433
title: आवर्तः ४३३
skip_title: false
index_terms:
---

यदुक्तं वाचकशब्दो वाचि वर्तते, वाच्योऽर्थो बहिर्वर्तते
इति वाच्यवाचकयोर्भेदो लोकप्रसिद्धः। श्रुतौ ओंकाररूपाक्षरं परं ब्रह्मेत्युक्तत्वात् (४३० आवर्ते) अभेदश्च सिद्ध इति वाच्यवाचकयोर्भेदाभेदौ प्रमाणसिद्धाविति।

अत्रोच्यते -- 
प्रणवरूपस्य ओंकाराक्षरस्य परब्रह्मणश्चाभेदो वेदे
कथितः। न तु तस्य वेदस्य वाच्यवाचकयोरभेदे तात्पर्यम्। तस्य गूढं
तात्पर्यान्तरमस्ति। यत्र यत्र 'ओमित्यक्षरं ब्रह्म' इति कथ्यते तत्र तत्र
'ओमित्यक्षरं परब्रह्मरूपेणोपास्यम्' इत्यर्थे वाक्यस्य तात्पर्यम्, न तु परब्रह्मणः
ओमित्यक्षरस्य च भेदाभावे। इदं तु तात्पर्यं भट्टो न वेद।

यथा विधीयते तथैवोपास्यस्य स्वरूपेण भाव्यमिति न नियमः। किन्तु
वस्तुनः स्वरूपं विहाय रूपान्तरेणापि वस्तूपास्यते। यथा सालग्रामस्य विष्णुरूपेण, बाणस्य शिवरूपेण चोपासनं शास्त्रेणोपदिश्यते। तत्र शङ्खचक्रगदाद्युपेतचतुर्भुजविशिष्टमूर्तिर्न सालग्रामेऽस्ति। न च बाणे गङ्गालङ्कृतजटाजूटडमरुकचर्मकपालाद्युपेता भद्रामुद्रया शरणागतानां गुणत्रयातीतात्मतत्त्वोपदेष्ट्री मूर्तिरस्ति।
किन्तु सालग्रामबाणादिकं शिलारूपेणैवास्ते। किन्तु शास्त्राज्ञया शिलादृष्टिपरित्यागपूर्वकं सालग्रामे बाणे च क्रमेण विष्णुस्वरूपेण शिवस्वरूपेण चोपासनं
क्रियते। तस्मादुपासनं नोपास्यस्वरूपाधीनम्, किन्तु विध्यधीनम्। यथा शास्त्रं
विधत्ते तथोपासितव्यम्।

किञ्च छान्दोग्योपनिषदि (५.३.१०) पञ्चाग्निविद्याप्रकरणे द्युपर्जन्यपृथिवीपुरुषयोषिद्रूपाः पञ्च पदार्था अग्निदृष्ट्योपासितव्याः, श्रद्धासोमवृष्ट्यन्नरेतोरूपाः पञ्च पदार्था आहुतिरूपेणोपासनीया इति च श्रुतिराह। तत्र
द्युलोकादयो नाग्नयः, नापि श्रद्धादय आहुतयः। किन्तु वेदाज्ञया
द्युलोकादयोऽग्नित्वेन श्रद्धादयश्चाहुतित्वेनोपास्यन्ते
। एवमेव ओमित्यक्षरविषयकब्रह्मोपासनमुक्तम्। तत्र ओमित्यक्षरस्य वस्तुतो ब्रह्मस्वरूपत्वाभावेऽपि
ब्रह्मस्वरूपत्वेनोपास्यत्वमुपपद्यते। उपासनावाक्ये वस्तुन अभेदो नापेक्ष्यते।
किन्तु भिन्नं वस्त्वप्यभिन्नतयोपास्यते।

विचार्यमाणे ब्रह्मवाचकस्योङ्कारस्य स्ववाच्यब्रह्मणा सहाभेदो युज्यते
च। कलशादिजडरूपार्थवाचकानां घटादिपदानां तु स्ववाच्यजडरूपार्थैरभेदो न युज्यत एव। तथापि सर्वेषां नामरूपाणां ब्रह्मणि कल्पितत्वात्,
ब्रह्म सर्वाधिष्ठानं भवति। ओङ्कारोऽपि ब्रह्मणो नाम। तस्माद्ब्रह्मण्यो -
ङ्कारः कल्पितः। कल्पितं वस्त्वधिष्ठानाव्यतिरिक्तमधिष्ठानात्मकमेव भवति।
तस्मात् ओमित्यक्षरं ब्रह्मैव। घटादिपदानां तु जडरूपस्वार्थो नाधिष्ठानम्।
किन्तु स्ववाच्यैः सह घटादिशब्दा ब्रह्मणि कल्पिताः। तस्माद्ब्रह्मैव
घटादिपदानामधिष्ठानम्। तस्मात् सर्वकारणत्वेन सर्वाधिष्ठानत्वात् सर्वपदानां
ब्रह्माभेदो युज्यते। घटादिपदानां तु जडरूपस्ववाच्यैः सहाभेदो न केनापि
प्रमाणेन युज्यते। तस्माद्भट्टाभिमतो वाच्यवाचकयोरभेदो नैव संभवति।
