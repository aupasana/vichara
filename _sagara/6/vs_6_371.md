---
layout: layout_avarta
permalink: /sagara/6/371
redirect_from:
  - /sagara/371
avarta_num: 371
title: आवर्तः ३७१ -- अन्तःकरणाद्यजन्यत्वाज्ज्ञानमनित्यं न भवति
skip_title: false
index_terms: 
 - स्मरणम्
 - गुणः
 - स्वरूपम्
---

ज्ञानस्यानित्यत्वाभ्युपगमे इन्द्रियैर्वान्तःकरणेन वा ज्ञानमुत्पद्यत इति
वाच्यम्। तन्न सङ्गच्छते। तथा हि सुषुप्ताविन्द्रियादीनि न सन्ति।
सुखज्ञानं तूत्पद्यते। तन्नोत्पत्तुमर्हति। सुषुप्तौ सुखस्य ज्ञानानङ्गीकारे सुप्तोत्थितस्य 'अहं सुखमस्वाप्सम्' इति सौषुप्तसुखस्य स्मरणं न स्यात्। यद्वस्तु
पूर्वमनुभूतं तस्यैव **स्मरणं** भवेत्। अननुभूतस्य स्मरणं न स्यात्। सुप्तोत्थितस्य
सौषुप्तसुखस्मरणस्य जायमानत्वात् सुषुप्तौ सुखस्यानुभवोऽस्ति। तादृशज्ञानोत्पादकेद्रियादिकं सुषुप्तौ नास्ति। तस्माज्ज्ञानं नित्यम्।

ज्ञानं विना न कदाप्यात्मा भवति। तस्माज्ज्ञानमात्मनः स्वरूपम्।
यथा औष्ण्यं विना कदाप्यग्नेरभावादौष्ण्यमग्नेः स्वरूपमेव। तथा ज्ञानमप्यात्मनः स्वरूपमेव। य आगमापायी स **गुणः**। औष्ण्यं ज्ञानं चागमापायरहिते। तस्मात्ते क्रमेणाग्नेरात्मनश्च **स्वरूप**भूते। यद्वस्तु कदाचिद्भवति
कदाचिच्च न भवति तदागमापयि भवति।