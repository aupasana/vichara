---
layout: layout_avarta
permalink: /sagara/6/434
redirect_from:
  - /sagara/434
avarta_num: 434
title: आवर्तः ४३४ -- वाच्यवाचकयोः केवलभेदमङ्गीकुर्वतां मते भट्टेन् यो दोषः प्रदर्शितः स सिद्धान्ते सामर्थ्यरूपशक्तिमङ्गीकुर्वतां मते न संभवति। तथा हि, भट्टेन प्रदर्शितो दोषस्तावदेवम्
skip_title: false
index_terms:
---

घटपदस्य वाच्यार्थो घटपदादत्यन्तभिन्नश्चेत्, यथा घटपदात् अत्यन्तभिन्नः पटरूपार्थो न ततः प्रतीयते तथा घटपदात् कलशरूपार्थोऽपि न प्रतीयेत,
कलशरूपार्थस्यापि घटपदादत्यन्तभिन्नत्वात्। अपि च घटपदवाच्यं घटपदात्
भिन्नत्वेनाभ्युपगम्य तस्य घटपदेन प्रतीत्यभ्युपगमे, यथा घटपदात् अत्यन्तभिन्नः कलशरूपार्थः प्रतीयते तथात्यन्तभिन्नः पटरूपार्थोऽपि प्रतीयेतेति।

अत्रोच्यते -- अयं च दोषः सामर्थ्यरूपामथवेच्छारूपां शक्तिमनभ्युपगच्छतां मते भवेत्। सामर्थ्यरूपां शक्तिमङ्गीकुर्वतां तु नायं दोषः।
सिद्धान्तिमते वाच्यवाचकयोर्भेदो भवितुमर्हति। तथा हि घटपदवाच्यः कलशः,
तदवाच्यः पटश्चेत्युभयमपि घटपदादत्यन्तं भिन्नमेव। तथापि घटपदे कलशरूपार्थज्ञानोत्पादनशक्तिरेवास्ति। न तु पटादिरूपार्थान्तरज्ञानोत्पादनशक्तिः।
तस्मात् घटपदात्कलशरूपार्थप्रतीतिरेव जायते नार्थान्तरप्रतीतिः। इत्थं यस्मिन्
पदे यदर्थबोधनशक्तिरास्ते स एवार्थः तेन पदेन प्रतीयते, नार्थान्तरम्।
तस्माद्वाच्यवाचकयोरत्यन्तभेदेऽपि नास्ति दोषः। तयोः भेदसहिताभेदरूपतादात्म्यसंबन्धस्तु न घटते, भेदाभेदयोः परस्परविरोधित्वात्। तयोरेकत्र
सामानाधिकरण्यासंभवाच्च।
