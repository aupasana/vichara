---
layout: layout_avarta
permalink: /sagara/6/348
redirect_from:
  - /sagara/348
avarta_num: 348
title: आवर्तः ३४८ -- निर्गुणसगुणवस्तुनिर्देशरूपनमस्काररूपाशीर्वादरूपमङ्गलप्रदर्शनम्
skip_title: false
index_terms: 
---

तत्र निर्गुणवस्तुनिर्देशरूपमङ्गलं यथा ---

परिपूर्णं चिदानन्दं बुद्धिसाक्षि यदद्वयम्।  
सूर्यादिभासकं नित्यं तेजः शुद्धं तदस्म्यहम्॥

सगुणवस्तुनिर्देशरूपमङ्गलं यथा --

विघ्नाः समूलं नश्यन्ति यन्नामोच्चारणात्सकृत्।  
*१ त्रिपुरघ्नोऽपि यं स्मृत्वा जघान त्रिपुरासुरान्॥

विना तु येन देवाश्च स्वेप्सितं नाप्नुवन्ति हि।  
सर्वविघ्नविनाशाय चिद्गणेशं नमामि तम्॥

<div class="footnote" markdown="1">
*१. मयदानवनिर्मितत्रिपुरभञ्जनप्रवृत्तो महादेवो यदा विजयं नालभत तदा स
सर्वैर्देवैः सहितो विघ्नराजं गणेशमाराध्य विजयमवाप। महादेवस्य विजयेन देवा निर्भया
अभवन्निति कथा पुराणेषु प्रसिद्धा।
</div>

नमस्काररूपमङ्गलं यथा --

असुराणां निहन्तारं त्रातारं सुरचेतसाम्।  
रमाकान्तमुमाकान्तं नमाम्यनिशमद्वयम्॥

गुरोः स्ववाञ्छितप्रार्थनरूपमाशीर्वादमङ्गलम् --

यया शक्त्या देवदेवो जगत्सृष्ट्यादिकर्मकृत्।  
सा मे तिष्ठतु वाक्पीठे ग्रन्थस्यास्य समाप्तये॥

शिष्यस्य स्ववाञ्छितप्रार्थनरूपमङ्गलम् -- 

संसारबन्धसंशान्त्या निजानन्दप्रकाशनात्।  
निवर्तयतु जन्मादिदुःखं शिष्यस्य मे गुरुः॥
