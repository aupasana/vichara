---
layout: layout_avarta
permalink: /sagara/6/373
redirect_from:
  - /sagara/373
avarta_num: 373
title: आवर्तः ३७३ -- आत्मैव आनन्दस्वरूपः। विषये आनन्दो नास्ति
skip_title: false
index_terms: 
 - आनन्दः
 - विषयानन्दः
 - स्वरूपानन्दः
 - अग्निकीटः
---

आत्मा आनन्दस्वरूपोऽस्ति। आत्मा यद्यानन्दरूपो न स्यात् तदा
विषयसंबन्धात् स्वरूपानन्दस्य भानं न संभवेत्। विषये त्वानन्दो नास्तीति
चतुर्थतरङ्ग एव प्रतिपादितम्।

विषये यद्यानन्दो भवेत् तदा यस्मिन् विषये कस्यचित्सुखं भवति
तस्मिन्नेव विषयेऽन्यस्य दुःखमुत्पद्यमानं न घटेत। तथा हि अग्नेः स्पर्शेन *१ अग्निकीटस्य, सर्पदर्शनेन सर्पिण्याः, सिंहदर्शनेन सिंह्या आनन्दो भवति
अन्येषां पुरुषाणां तु दुःखमेव भवति। *२ तन्नोपपद्येत यदि विषये आनन्दो
भवेत्। सिद्धान्ते तु अग्निकीटस्याग्निस्पर्शेच्छा भवति। तदा तस्य चञ्चलायां
बुद्धौ स्वरूपानन्दभानं न भवति। सिद्धे त्वग्निसंबन्धे क्षणमात्रमिच्छा दूरीभवति। तदा निश्चलायां तस्य बुद्धौ स्वरूपानन्दो भाति। अन्येषां पुरुषाणां
त्वग्निसंबन्धेच्छा न भवति, किन्तु पदार्थान्तरसंबन्धेच्छास्ति। सा च पदार्थान्तरेच्छा अग्निसंबन्धान्न दूरीभवति। तस्माच्चञ्चलेऽन्तःकरणेऽग्निसंबन्धादानन्दो
न भवति।

<div class="footnote" markdown="1">
*१. **अग्निकीटः** = अग्न्युपजीवी कीटविशेषः।

*२. यस्मादेकस्मिन्नेव विषये केषाञ्चित् सुखमितरेषां दुःखं च भवति तस्मात् स
विषयो नियमेन स्वविषयकेच्छारहितानां स्वविषयकेच्छासहितानामपि पुरुषाणां न
सुखहेतुर्भवति। किन्तु स्वविषयकेच्छासहितानां पुरुषाणां स विषयः स्वप्राप्त्या इच्छातिरस्कारद्वारा अन्तर्मुखायां वृत्तौ प्रियमोदप्रमोदपर्यायरूपात्मस्वरूपानन्दप्रतिबिम्बस्य निमित्तं
भवति। तस्माद्विषये आनन्दकारणता व्यभिचरति। किञ्च विषयप्राप्त्या वा एकान्तदेशस्य
सेवनेन वा जायमानो य इच्छाया अभावः स प्रतिबिम्बसुखस्य नियमेन कारणं भवति।

आत्मा यद्यानन्दरूपो न स्यात् तदा अन्तर्मुखायां वृत्तौ य आनन्दो भवति स न
भवितुमर्हति। तस्मादात्मा आनन्दस्वरूपः। अयं सर्वप्रकरणनिष्कर्षः।
</div>

