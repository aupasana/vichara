---
layout: layout_avarta
permalink: /sagara/6/463
redirect_from:
  - /sagara/463
avarta_num: 463
title: आवर्तः ४६३  
skip_title: false
index_terms:
---

मिथ्याभूतगुरुवेदान्तवाक्यादिभिरज्ञानतत्कार्यरूपमिथ्याभूताखिलजगत आत्यन्तिकनिवृत्तिः संभवत्येव। अगृधदेवस्य मम यथा निद्रावशात्
संसारवनदुःखमभवत् तथा स्वात्मस्वरूपाज्ञानवशात् अहङ्कारादिद्वैतप्रपञ्चप्रतीतिरभवत् यथा मिथ्याभूतगुरुणा ग्रन्थेन च मिथ्यावनं नष्टमभवत्, तथैव मिथ्याभूतेन गुरुणा वेदान्तेन च मिथ्याभूतजगज्जीवेश्वरादि दृश्यं सर्वं द्वैतं नश्यति।
महावाक्यानां लक्ष्यार्थज्ञानेन जिज्ञासुर्मुमुक्षुर्निरावरणः कृतकृत्यो भवति।
निरावरणमायातीतसद्गुरुरेवाहम्।

॥ इति श्रीवासुदेवब्रह्मेन्द्रसरस्वतीविरचिते संस्कृतविचारसागरे
गुरुवेदान्तादिसर्वसाधनमिथ्यात्ववर्णनं नाम षष्ठस्तरङ्गः॥
