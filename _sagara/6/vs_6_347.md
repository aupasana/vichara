---
layout: layout_avarta
permalink: /sagara/6/347
redirect_from:
  - /sagara/347
avarta_num: 347
title: आवर्तः ३४७ -- ग्रन्थारम्भे गणेशदेव्यादनुसन्धानमपि मङ्गलाचरणमेव
skip_title: false
index_terms: 
---

गणेशस्य देव्याश्चेश्वरत्वं पुराणेषु प्रसिद्धम्। तस्माद्गणेशादीनां चिन्ता
नानीश्वरचिन्ता। पुराणे गणेशस्य यज्जन्मोक्तं तत् जीवानामिव न कर्मफलभूतं
जन्म। रामकृष्णादिरिव गणेशोऽपि भक्तानुग्रहप्रयोजनकः परमात्मन आविर्भावविशेष एवेति भगवतो व्यासस्य परमाभिप्रायः।

अत्रेदं रहस्यम् --

परमार्थदृष्ट्या जीवोऽपि परमात्मनो न भिन्नः। किन्तु जननमरणादिरूपबन्धस्यात्मनि योऽध्यासः स एव जीवस्य जीवत्वम्। स च जन्मादिरूपो
बन्धो गणेशादीनामात्मनि न प्रतीयते। तस्मात्ते न जीवाः। अनेन प्रकारेण
गणेशादीनामीश्वरत्वं सिद्धम्। (" जुष्टं यदा पश्यत्यन्यमीशमस्य महिमानमिति
वीतशोकः" (मु. ३.१.२, श्वे. ४.७)। 

अस्य मन्त्रस्यायमर्थः
अन्यम् = देहोपाधिकजीवाद्विलक्षणम्, ईशम् = असंसारिणम्, महिमानम् = सर्वस्य
जगतो जगद्रूपां विभूतिम्, अस्येति = मम परमेश्वरस्यैवेति यदा पश्यति तदा
वीतशोको भवति = सर्वस्माच्छोकसागराद्विमुच्यते कृतकृत्यो भवति (इति
भाष्ये वर्णितोऽर्थः)। तस्माद्रन्थारम्भे गणेशादीनां चिन्तनमुपपद्यते।
ईश्वरस्य नानारूपवर्णनं सर्वेषामीश्वरत्वद्योतनाय। गुरुभक्तिरीश्वरभक्तिश्च
विद्याप्राप्तावन्तरङ्गसाधनमिति द्योतनाय च।

