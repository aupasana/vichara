---
layout: layout_avarta
permalink: /sagara/6/389
redirect_from:
  - /sagara/389
avarta_num: 389
title: आवर्तः ३८९ -- कर्मोपासनयोः फलमनित्यं, ताभ्यां नित्यो मोक्षो न सिद्ध्यति
skip_title: false
index_terms: 
---

(१) मोक्षो यदि कर्मणः फलं स्यात् तदा मोक्षोऽनित्यो भवेत्।
तथा हि, कृष्यादिकर्मणां फलमन्नादिकमनित्यं भवति। यज्ञादिकर्मणां फलं
स्वर्गादिकमप्यनित्यम्। " तद्यथा कर्मजितो लोकः क्षीयते एवमेवामुत्र पुण्यजितो लोकः क्षीयते" (छा. ८.१.६) "परीक्ष्य लोकान् कर्मचितान्
ब्राह्मणो निर्वेदमायान्नास्त्यकृतः कृतेन" (मु. १.२.१२) इत्यादिश्रुतिभिः
कर्मफलस्यानित्यत्वं वर्णितम्। मोक्षस्य कर्मफलत्वाङ्गीकारे सोऽनित्यो भवेत्।
तस्मान्मोक्षो *१ न कर्मणः फलम्।

मोक्ष उपासनफलमित्यङ्गीकारेऽपि सोऽनित्य एव स्यात्। उपासनमपि मानसं कर्मैव। कर्मफलस्यानित्यत्वनियमात् मोक्ष उपासनरूपकर्मणोऽपि
न फलम्।

<div class="footnote" markdown="1">
*१. भावनाजं फलं यत् स्यात् यच्च स्यात्कर्मणः फलम्।  
न तत् स्थास्न्विति मन्तव्यं पण्यस्त्रीगमनं यथा॥ बृ. वा.॥

भावनाजं फलं यत् स्यात् यच्च स्यात्कर्मणः फलम्।  
न तत् स्थास्न्विति मन्तव्यं द्रविडेष्विव सङ्गतम्॥ नै. सि. ३.९३॥

अविरोधितया कर्म नाविद्यां विनिवर्तयेत्।  
विद्याविद्यां निहन्त्येव तेजस्तिमिरसङ्घवत्॥ आ. बो. ३॥
</div>