---
layout: layout_avarta
permalink: /sagara/6/435
redirect_from:
  - /sagara/435
avarta_num: 435
title: आवर्तः ४३५
skip_title: false
index_terms:
---

भेदाभेदयोः परस्परविरोधित्वात् तयोः सामानाधिकरण्यासंभवाच्च उपादानकारणतत्कार्ययोर्भेदसहिताभेदो नास्ति। तयोः *१ केवलभेदोऽस्ति। केवलभेदपक्षे भट्टेनोक्तो दोषो नैयायिकमते सामर्थ्यरूपशक्तिवादिसिद्धान्तिमते च न संभवति। उपादानकारणतत्कार्ययोरत्यन्तभेदे भट्टेन प्रदर्शितो
दोषस्त्वयम् मृत्पिण्डात् अत्यन्तभिन्नो घटस्ततो यद्युत्पद्येत तदा मृत्पिण्डात्
अत्यन्तभिन्नतैलोत्पत्तिरपि तत आपद्येत। अत्यन्तभिन्नत्वात्। मृत्पिण्डात् तैलं
यदि नोत्पद्यते तर्ह्यत्यन्तभिन्नत्वाविशेषात् घटोऽपि मृत्पिण्डान्नोत्पद्येतेति।

<div class="footnote" markdown="1">
*१. सामर्थ्यरूपशक्तिवादिसिद्धान्तिमते उपादानकारणस्य कार्येण सह नात्यन्तभेदः।
किन्त्वनिर्वचनीयतादात्म्यसंबन्धोऽस्ति। तथाप्यत्र तयोर्योऽत्यन्तभेद उक्तः स प्रौढिवादेन।
प्रौढिर्नाम = स्वमाहात्म्यम्, वादः = कथनम्। तथा च स्वमाहात्म्यप्रकटनाय वादः प्रौढिवादः।
प्रौढिवादलक्षणं चैवम् -- प्रतिवाद्युक्तमङ्गीकृत्यापि स्वमते दोषपरिहारः। प्रकृते चोपादानकारणतत्कार्ययोर्भेदपक्षे भट्टो दोषमब्रवीत्। तादृशभट्टोक्तदोषयुक्तपक्षमङ्गीकृत्यापि स्वमते
दोषः परिहृतः। तस्मादयं प्रौढिवादः।
</div>