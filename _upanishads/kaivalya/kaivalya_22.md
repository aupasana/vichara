---
layout: layout_upanishad
permalink: /kaivalya/22
title: कैवल्योपनिषत् २२
---

<div class="mulam" markdown="1">
मय्येव सकलं जातं मयि सर्व प्रतिष्ठितम्।  
मयि सर्वं लयं याति तद्ब्रह्माद्वयमस्म्यहम्॥२२॥
</div>

## दीपिका

प्रपञ्चवैलक्षण्यं स्वस्योक्त्वा इदानीं जगज्जन्मादिकारणत्वमपि स्वस्याह --

**मय्येव** मत्त एव -- ब्रह्माभिन्नात्, न तु अन्यस्मात् -- **सकलं** निखिलं भूतभौतिकप्रपञ्चजातम्। **जात**मुत्पन्नम्। **मयि** ब्रह्माभिन्ने **सर्वं** निखिलं विश्वं **प्रतिष्ठितं** प्रकर्षेण स्थितं प्राप्तम्। **मयि सर्वं** व्याख्यातं **लयं याति** विनाशं गच्छति। **तत्** तस्मात् सर्वजगज्जन्मस्थितिध्वंसकारणत्वात् **ब्रह्म** बृहत् देशकालवस्तुपरिच्छेदशून्यं **अद्वयं** ज्ञातृज्ञेयादिविभागशून्यं **अस्मि** भवामि **अहं** ब्रह्मणोऽवगन्ता॥२२॥