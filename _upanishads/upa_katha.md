---
# Feel free to add content and custom Front Matter to this file.
# To modify the layout, see https://jekyllrb.com/docs/themes/#overriding-theme-defaults

layout: page
permalink: /katha
title: कठोपनिषद् -- मूलम्
mulam: true
---

## <img src="/assets/images/icons/music-solid.svg" class="icon-head">  kaṭha upaniṣad

<div class="skt" markdown="1">

### कठोपनिषत् -- प्रथमा वल्ली

[उशन् ह वै वाजश्रवसः सर्ववेदसं ददौ 
तस्य ह नचिकेता नाम पुत्र आस 
तꣳ ह कुमारꣳ सन्तं दक्षिणासु
नीयमानासु श्रद्धाऽऽविवेश॥१॥](/upanishads/katha/1/01)

[सोऽमन्यत पीतोदका जग्धतृणा दुग्धदोहा निरिन्द्रियाः।  
अनन्दा नाम ते लोकास्तान् स गच्छति ता ददत्॥२॥](/upanishads/katha/1/02)

[स होवाच पितरं तत कस्मै मां दास्यसीति 
वितीयं तृतीयं तꣳ होवाच मृत्यवे त्वा ददामीति॥३॥](/upanishads/katha/1/03)

[बहूनामेमि प्रथमो बहूनामेमि मध्यमः।  
किꣳस्विद्यमस्य कर्तव्यं यन्मयाद्य करिष्यतीति॥४॥](/upanishads/katha/1/04)

[अनुपश्य यथा पूर्वे प्रतिपश्य तथापरे।  
सस्यमिव मर्त्यः पच्यते सस्यमिव जायते पुनः॥५॥](/upanishads/katha/1/05)

[वैश्वानरः प्रविशत्यतिथिर्ब्राह्मणो गृहान्  
तस्यैतां शान्तिं कुर्वन्ति हर वैवस्वतोदकम्॥६॥](/upanishads/katha/1/06)

[आशाप्रतीक्षे संगतꣳ सूनृतां चेष्टापूर्ते पुत्रपशूꣳश्च सर्वान्।  
एतद्वृङ्क्ते पुरुषस्याल्पमेधसो यस्यानश्नन् वसतिब्राह्मणो गृहे॥७॥](/upanishads/katha/1/07)

[तिस्रो रात्रीयर्दावात्सीगृहे मेऽनश्नन् ब्रह्मन्नतिथिर्नमस्यः।  
नमस्तेऽस्तु ब्रह्मन् स्वस्ति मेऽस्तु  
तस्मात् प्रति त्रीन् वरान् वृणीष्व॥८॥](/upanishads/katha/1/08)

[शान्तसंकल्पः सुमना यथा स्याद् वीतमन्युर्गौतमो माभिमृत्यो।  
त्वत्प्रसृष्टं माभिवदेत्प्रतीत एतत् त्रयाणां प्रथमं वरं वृणे॥९॥](/upanishads/katha/1/09)

[यथापुरस्ताद् भविता प्रतीत औद्दालकिरारुणिर्मत्प्रसृष्टः।  
सुखꣳ रात्रीः शयिता वीतमन्युस्त्वा ददृशिवान् मृत्युमुखात् प्रमुक्तम्॥१०॥](/upanishads/katha/1/10)

[स्वर्गे लोके न भयं किञ्चनास्ति न तत्र त्वं न जरया बिभेति।  
उभे तीर्त्वाऽशनायापिपासे शोकातिगो मोदते स्वर्गलोके॥११॥](/upanishads/katha/1/11)

[स त्वमग्निꣳ स्वर्ग्यमध्येषि मृत्यो प्रब्रूहि तꣳ श्रद्दधानाय मह्यम्।  
स्वर्गलोका अमृतत्वं भजन्त एतद् द्वितीयेन वृणे वरेण॥१२॥](/upanishads/katha/1/12)

[प्र ते ब्रवीमि तदु मे निबोध स्वर्ग्यमग्निं नचिकेतः प्रजानन्।  
अनन्तलोकाप्तिमथो प्रतिष्ठां विद्धि त्वमेतं निहितं गुहायाम्॥१३॥](/upanishads/katha/1/13)

[लोकादिमग्निं तमुवाच तस्मै या इष्टका यावतीर्वा यथा वा।  
स चापि तत् प्रत्यवदद्यथोक्तमथास्य मृत्युः पुनरेवाह तुष्टः॥१४॥](/upanishads/katha/1/14)

[तमब्रवीत् प्रीयमाणो महात्मा वरं तवेहाद्य ददामि भूयः।  
तवैव नाम्ना भविताऽयमग्निः सृङ्कां चेमामनेकरूपां गृहाण॥१५॥](/upanishads/katha/1/15)

[त्रिणाचिकेतस्त्रिभिरेत्य सन्धिं त्रिकर्मकृत् तरति जन्ममृत्यू।  
ब्रह्मजज्ञं देवमीड्यं विदित्वा निचाय्येमाꣳ शान्तिमत्यन्तमेति॥१६॥](/upanishads/katha/1/16)

[त्रिणाचिकेतस्त्रयमेतद्विदित्वा य एवं विद्वाꣳश्चिनुते नाचिकेतम्।  
स मृत्युपाशान् पुरतः प्रणोद्य शोकातिगो मोदते स्वर्गलोके॥१७॥](/upanishads/katha/1/17)

[एष तेऽग्निर्नचिकेतः स्वर्ग्यो यमवृणीथा द्वितीयेन वरेण।  
एतमग्निं तवैव प्रवक्ष्यन्ति जनासस्तृतीयं वरं नचिकेतो वृणीष्व॥१८॥](/upanishads/katha/1/18)

[येयं प्रेते विचिकित्सा मनुष्येऽस्तीत्येके नायमस्तीति चैके।  
एतद्विद्यामनुशिष्टस्त्वयाहं वराणामेष वरस्तृतीयः॥१९॥](/upanishads/katha/1/19)

[देवैरत्रापि विचिकित्सितं पुरा न हि सुविज्ञेयमणुरेष धर्मः।  
अन्यं वरं नचिकेतो वृणीष्व मा मोपरोत्सीरति मा सृजैनम्॥२०॥](/upanishads/katha/1/20)

[देवैरत्रापि विचिकित्सितं किल त्वं च मृत्यो यन्न सुविज्ञेयमात्थ।  
वक्ता चास्य त्वादृगन्यो न लभ्यो नान्यो वरस्तुल्य एतस्य कश्चित्॥२१॥](/upanishads/katha/1/21)

[शतायुषः पुत्रपौत्रान् वृणीष्व बहून् पशून् हस्तिहिरयमश्वान्।  
भूमेर्महदायतनं वृणीष्व स्वयं च जीव शरदो यावदिच्छसि॥२२॥](/upanishads/katha/1/22)

[एतत्तुल्यं यदि मन्यसे वरं वृणीष्व वित्तं चिरजीविकां च।  
महाभूमौ नचिकेतस्त्वमेधि कामानां त्वा कामभाजं करोमि॥२३॥](/upanishads/katha/1/23)

[ये ये कामा दुर्लभा मर्त्यलोके सर्वान् कामाꣳश्छन्दतः प्रार्थयस्व।  
इमा रामाः सरथाः सतूर्या न हीदृशा लम्भनीया मनुष्यैः।  
आभिर्मत्प्रत्ताभि: परिचारयस्व नचिकेतो मरणं मानुप्राक्षीः॥२४॥](/upanishads/katha/1/24)

[श्वोभावा मर्त्यस्य यदन्तकैतत् सर्वेन्द्रियाणां जरयन्ति तेजः।  
अपि सर्वं जीवितमल्पमेव तवैव वाहास्तव नृत्यगीते॥२५॥](/upanishads/katha/1/25)

[न वित्तेन तर्पणीयो मनुष्यो लप्स्यामहे वित्तमद्राक्ष्म चेत् त्वा।  
जीविष्यामो यावदीशिष्यसि त्वं वरस्तु मे वरणीयः स एव॥२६॥](/upanishads/katha/1/26)

[अजीर्यताममृतानामुपेत्य जीर्यन् मर्त्यः क्वधःस्थः प्रजानन्।  
अभिध्यायन् वर्णरतिप्रमोदानतिदीर्घे जीविते को रमेत॥२७॥](/upanishads/katha/1/27)

[यस्मिन्निदं विचिकित्सन्ति मृत्यो यत्साम्पराये महति ब्रूहि नस्तत्।  
योऽयं वरो गूढमनुप्रविष्टो नान्यं तस्मान्नचिकेता वृणीते॥२८॥](/upanishads/katha/1/28)

इति प्रथमेऽध्याये प्रथमा वल्ली॥१॥

</div>