---
layout: layout_upanishad
permalink: /upanishads/katha/1/11
title: कठोपनिषत् १.११ -- स्वर्गे लोके न भयम्
index_terms:
---

स्वर्गसाधनमग्निं प्रष्टुकामो नचिकेताः स्वर्गस्वरूपं तावदाह --

<div class="mulam" markdown="1">
स्वर्गे लोके न भयं किञ्चनास्ति न तत्र त्वं न जरया बिभेति।  
उभे तीर्त्वाऽशनायापिपासे शोकातिगो मोदते स्वर्गलोके॥११॥
</div>

स्वर्गपदेनात्र स्वर्लोकादिब्रह्मलोकान्तलोकसमुदायो विवक्षितः।
तत्र **स्वर्गे** **लोके** गतस्याधिकारिणः **किञ्चन** किञ्चित् **भयं** रोगादिजन्यं **नास्ति** न विद्यते। 
**तत्र** स्वर्गे **त्वं** मृत्युर्न सहसा प्रभवसीति शेषः। 
अतो **जरया** जरावस्थया युक्तः पुरुषस्त्वत्तो **न** **बिभेति** भयं न प्राप्नोति। 
**अशनायापिपासे** क्षुधातृषे **उभे** **तीर्त्वा** अतिक्रम्य **शोकातिगः** मानसदुःखरहितः सन् **स्वर्गलोके** **मोदते** आनन्दं प्राप्नोतीत्यर्थः॥११॥