---
layout: layout_upanishad
permalink: /upanishads/katha/1/20
title: कठोपनिषत् १.२० -- देवैरत्रापि विचिकित्सितं पुरा
index_terms:
---

नचिकेतस आत्मज्ञानयोग्यतां परीक्षितुं मृत्युराह --

<div class="mulam" markdown="1">
देवैरत्रापि विचिकित्सितं पुरा न हि सुविज्ञेयमणुरेष धर्मः।  
अन्यं वरं नचिकेतो वृणीष्व मा मोपरोत्सीरति मा सृजैनम्॥२०॥
</div>

हे **नचिकेतः** **देवैरपि** देवानां अपि **पुरा** पूर्वं **अत्र** आत्मतत्वे **विचिकित्सितं** 
संशयोऽस्ति शमादिशालिनोपि देवा आत्मनि सन्दिह्य निश्चयं न गताः, कुतः
पुनर्मनुष्याणां निर्णयाशेति भावः।
तत्र हेतुमाह -- न हीति।
**हि** यस्मादात्मतत्वं **न** **सुविज्ञेयं** सुखेन ज्ञातुं योग्यं नास्ति।
दुर्विज्ञेयत्वे हेतुमाह -- अणुरिति।
यस्माद् **एष** **धर्मः** सर्वाधिष्ठानभूत आत्मा**ऽणुः** सूक्ष्मः।
अतो **अन्यं** **वरं** आत्मज्ञानातिरिक्तं वरं **वृणीष्व** याचस्व **मा मोपरोत्सीः** आत्मज्ञानरूपवरदाने **मा** मां उपरोधं निर्बन्धं मा कार्षीः। 
**एनं** आत्मज्ञानात्मकं वरं **मा** मां प्रति **अतिसृज** विमुञ्चेत्यर्थः॥२०॥
