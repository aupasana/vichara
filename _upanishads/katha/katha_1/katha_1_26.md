---
layout: layout_upanishad
permalink: /upanishads/katha/1/26
title: कठोपनिषत् १.२६ -- न वित्तेन तर्पणीयो मनुष्यः
index_terms:
---

किञ्च -- 

<div class="mulam" markdown="1">
न वित्तेन तर्पणीयो मनुष्यो लप्स्यामहे वित्तमद्राक्ष्म चेत् त्वा।  
जीविष्यामो यावदीशिष्यसि त्वं वरस्तु मे वरणीयः स एव॥२६॥
</div>

**वित्तेन** भोग्यपदार्थजातेन **मनुष्यो** कोपि पुरुषो **न** **तर्पणीयः** तृप्तिं न प्रापणीयः।
वित्तादिलाभस्य तु भवद्दर्शनादेव सिद्धत्वान्न स प्रार्थनीय इत्याह -- लप्स्यामहे इति।
**चेत्** यतः **त्वा** त्वां **अद्राक्ष्म** नेत्रैर्वयं दृष्टवन्तोऽतो
**वित्तं** **लप्स्यामहे** प्राप्स्यामः चिरजीविनमपि भवदीयशिष्यत्वेन 
लब्धत्वान्नार्थनीयमित्याह -- जीविष्याम इति।
हि यस्माद् **यावत्**कालं **त्वं** **ईशिष्यसि** ईशिष्यसे ऽनुकम्पया प्राणिनां शास्ता भविष्यसि तावत्कालं वयं **जीविष्यामः** जीवनं प्राप्स्यामः। 
सर्वमारकः त्वमसि, स च त्वमस्माकं गुरुः, गुरोश्च शिष्ये
ऽनुकम्पाशालित्वान्नास्माकं मृत्युतो भयमिति भावः।
**वरस्तु स एव** आत्मवेदनरूप एव **मे** मम **वरणीयः** प्रार्थनीयः॥२६॥