---
layout: layout_upanishad
permalink: /upanishads/katha/1/06
title: कठोपनिषत् १.६ -- वैश्वानरः प्रविशति
index_terms:
---

एवमुक्तेन पित्रा प्रेषितो नचिकेताः पितृभक्त्यादिप्रभावात् सशरीरो
यमालयं गत्वा यमं च देशान्तरगतं श्रुत्वा पितृदत्तं मां यमो 
गृह्णीयादित्येतन्निमित्तं दिनत्रयं तत्रोपवासं कृतवान्।
ततो देशान्तरादागतं यमं तदीया मन्त्रिण ऊचुरित्याह --

<div class="mulam" markdown="1">
वैश्वानरः प्रविशत्यतिथिर्ब्राह्मणो गृहान्  
तस्यैतां शान्तिं कुर्वन्ति हर वैवस्वतोदकम्॥६॥
</div>

विवस्वतः सूर्यस्यापत्यं वैवस्वतः हे **वैवस्वत** यम।
**अतिथिर्ब्राह्मणो वैश्वानरो** ऽग्निः सन् **गृहान्** **प्रविशति**। 
**तस्य** अतिथेः **एतां** पाद्यासनादिरूपां **शान्तिं** **कुर्वन्ति** शिष्टजनाः। 
अतस्त्वमपि नचिकेतसे पादप्रक्षालनार्थं **उदकं** जलं **हर** आहर
आनयेत्यर्थः॥६॥