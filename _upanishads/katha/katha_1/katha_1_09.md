---
layout: layout_upanishad
permalink: /upanishads/katha/1/09
title: कठोपनिषत् १.९ -- शान्तसंकल्पः सुमनाः
index_terms:
---

एवं यमेनोक्तो नचिकेता आह --

<div class="mulam" markdown="1">
शान्तसंकल्पः सुमना यथा स्याद् वीतमन्युर्गौतमो माभिमृत्यो।  
त्वत्प्रसृष्टं माभिवदेत्प्रतीत एतत् त्रयाणां प्रथमं वरं वृणे॥९॥
</div>

हे **मृत्यो** **गौतमो** मम पिता **मा** **अभि** मां प्रति **शान्तसङ्कल्पः** 
शान्तो निवृत्तः सङ्कल्पो -- यमं प्राप्य मम पुत्रस्य कीदृशी दशा भविष्यतीत्येवंरूपा चिन्ता यस्य सः।
**सुमनाः** प्रसन्नमनाश्च **यथा** येन प्रकारेण **स्यात्** **वीतमन्युः**।
कस्मै मां दास्यसीति द्वित्रिवारोक्तिजन्यक्रोधरहितश्च यथा स्यात्।
किञ्च **त्वत्प्रसृष्टं** गृहं प्रति प्रेषितं **मा** **अभि** मां प्रति **प्रतीतः** -- स एव मम पुत्र आगत इति लब्धस्मृतिः सन् **वदेत्** पूर्ववत् सम्भाषेत।
न तु प्रेतोऽयं यमालयादागत इति मत्वोपेक्षेत। 
**त्रयाणां** त्रिसंख्याकवराणां मध्ये **एतत्** पितृप्रसादरूपं **प्रथमं** **वरं** **वृणे** प्रार्थये॥९॥