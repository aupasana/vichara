---
layout: layout_upanishad
permalink: /upanishads/katha/1/15
title: कठोपनिषत् १.१५ -- तमब्रवीत् प्रीयमाणः
index_terms:
---

तदेव श्रुतिरभिनयति --

<div class="mulam" markdown="1">
तमब्रवीत् प्रीयमाणो महात्मा वरं तवेहाद्य ददामि भूयः।  
तवैव नाम्ना भविताऽयमग्निः सृङ्कां चेमामनेकरूपां गृहाण॥१५॥
</div>

**प्रीयमाणः** शिष्यस्यालौकिकीं प्रज्ञां दृष्ट्वा प्रसन्नचित्तः सन् **महात्मा**
उदारचित्तो मृत्युः **तं** नचिकेतसं **अब्रवीत्** उक्तवान्। 
किमुक्तवानित्यत आह -- वरमिति।
**तव** तुभ्यं **इह** मम प्रीतिनिमित्तं **वरं** उक्तवरत्रयाधिकं **भूयः**
पुनः **अद्य** अधुना **ददामि** प्रयच्छामि।
प्रतिज्ञातवरमाह -- **तवैव** नचिकेतसो **नाम्ना** ऽभिधानेनैव **अयं** मयोक्तो **ऽग्निः** **भविता** भविष्यति।
नैतावन्मात्रं वरमन्यदपीति नचिकेतसं प्रलोभयन्नाह --
**सृङ्कां** शब्दवतीं रत्नमालां **इमां** मया दीयमानां
**अनेकरूपां** नीलपीतादिनानावर्णवतीं **गृहाण** स्वीकुर्वित्यर्थः॥१५॥
