---
layout: layout_upanishad
permalink: /upanishads/katha/1/24
title: कठोपनिषत् १.२४ -- ये ये कामा दुर्लभा मर्त्यलोके
index_terms:
---

किञ्च --

<div class="mulam" markdown="1">
ये ये कामा दुर्लभा मर्त्यलोके सर्वान् कामाꣳश्छन्दतः प्रार्थयस्व।  
इमा रामाः सरथाः सतूर्या न हीदृशा लम्भनीया मनुष्यैः।  
आभिर्मत्प्रत्ताभि: परिचारयस्व नचिकेतो मरणं मानुप्राक्षीः॥२४॥
</div>

[**कामाः**] प्रार्थनीयपदार्थाः **मर्त्यलोके** पृथिव्यां [**ये ये**] **दुर्लभाः** लब्धुमशक्याः सन्ति।
तान् **सर्वान्** **कामान्** पदार्थान् **छन्दतः** स्वेच्छया **प्रार्थयस्व** याचस्व।
किञ्च **इमाः** तव पुरतो वर्तमाना **रामाः** रमणशीलाः स्वर्गस्त्रियः **सरथाः**
रथसहिताः **सतूर्याः** तूर्येण वाद्यविशेषेण सहिताः **हि** यस्मात् **ईदृशा** 
उक्तविशेषणा रामा **मनुष्यैः** पृथिव्यां स्थितैः पुरुषैः न हि **लम्भनीयाः** 
**न** हि प्रापणीयाः।
अतस्त्वं [**आभिः**] **मत्प्रत्ताभिः** मया दत्ताभी रामाभिः **परिचारयस्व** स्वपादसंमर्दनादिशुश्रूषां कारयेत्यर्थः।
हे **नचिकेतः** **मरणं** **माऽनुप्राक्षीः** मरणसम्बद्धं
येयं प्रेते इत्यादिना काकदन्तपरीक्षासदृशमुक्तं प्रश्नं मा कार्षीः॥२४॥