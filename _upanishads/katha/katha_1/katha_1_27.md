---
layout: layout_upanishad
permalink: /upanishads/katha/1/27
title: कठोपनिषत् १.२७ -- अजीर्यताममृतानामुपेत्य
index_terms:
---

उत्तमफललाभे सति निकृष्टं कामयमानोऽहं मूर्ख एव स्यामतः स एव वरः
प्रार्थनीय इत्याह --

<div class="mulam" markdown="1">
अजीर्यताममृतानामुपेत्य जीर्यन् मर्त्यः क्वधःस्थः प्रजानन्।  
अभिध्यायन् वर्णरतिप्रमोदानतिदीर्घे जीविते को रमेत॥२७॥
</div>

मर्त्यो मरणधर्मो मनुष्यः **अजीर्यतां** जरारहितानां **अमृतानां** 
चिरकालस्थायिनां देवानां **उपेत्य** सन्निधिं प्राप्य **प्रजानन्** तेभ्य उत्कृष्टफलसंभवं प्रजानन् सन् कथं निकृष्टं नश्वरं वरान्तरं वृणीतेति शेषेणान्वयः।
कीदृशो **मर्त्यः** -- **जीर्यन्** जरावान्।
पुनः कीदृशः -- **क्वधःस्थः**, कुः पृथिवी सा चान्तरिक्षादधः तत्र
स्थितः सन्नित्यर्थः।

क्वधःस्थ इत्यस्य स्थाने 'क्व तदास्थ' इति पाठे तु 
तत् तस्मिन् पुत्रादिरूपे वरान्तरे आस्था आसक्तिर्यस्य सः **तदास्थः**। स **क्व**। अतितुच्छ इत्यर्थः।
**प्रजानन्** उत्कृष्टफलसम्भवं जानन् कथम् निकृष्टमस्थिरं वरान्तरं वृणीत
इतिशेषः।

किञ्च **वर्णरतिप्रमोदान्** वर्णं दिव्यस्त्रीणां सौन्दर्यम्। रतिः ताभिः सह क्रीडा।
ताभ्यां जाता ये प्रमोदाः सुखविशेषास्तान् अनित्यत्वेन दुःखदत्वेन च **अभिध्यायन्**
सञ्चिन्तयन् सन् **अतिदीर्घे** **जीविते** चिरकालसञ्जीवने **को रमेत** कः पुरुषः प्रसज्जेत्।
न कोऽपीत्यर्थः॥२७॥