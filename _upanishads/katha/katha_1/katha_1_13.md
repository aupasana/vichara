---
layout: layout_upanishad
permalink: /upanishads/katha/1/13
title: कठोपनिषत् १.१३ -- प्र ते ब्रवीमि
index_terms:
---

एवं नचिकेतसोक्तो यम आह --

<div class="mulam" markdown="1">
प्र ते ब्रवीमि तदु मे निबोध स्वर्ग्यमग्निं नचिकेतः प्रजानन्।  
अनन्तलोकाप्तिमथो प्रतिष्ठां विद्धि त्वमेतं निहितं गुहायाम्॥१३॥
</div>

हे **नचिकेतः** **स्वर्ग्यमग्निं** स्वर्गस्य साधनभूतमग्निं **प्रजानन्** विज्ञातवान् सन्नहम्।
**उ**शब्दः यच्छब्दार्थकः यत्त्वया प्रार्थितं तत् तमग्निं **ते** तुभ्यं **प्रब्रवीमि** प्रकर्षेण वदामि।
**तत्** त्वं **मे** मम वचनात् **निबोध** एकाग्रमनाः सन्नवधारय।
तमग्निं स्तौति अनन्त इति। 
**अनन्तलोकाप्तिं** स्वर्गलोकप्राप्तिसाधनं **अथो** अपि **प्रतिष्ठां**
विराड्रूपेण जगदाश्रयभूतमपि **एतं** अग्निं मयोच्यमानं **गुहायां** विदुषां बुद्धौ **निहितं**
स्थितं त्वं **विद्धि** जानीहि॥१३॥
