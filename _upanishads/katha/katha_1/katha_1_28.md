---
layout: layout_upanishad
permalink: /upanishads/katha/1/28
title: कठोपनिषत् १.२८ -- अस्मिन्निदं विचिकित्सन्ति मृत्यो
index_terms:
---

<div class="mulam" markdown="1">
यस्मिन्निदं विचिकित्सन्ति मृत्यो यत्साम्पराये महति ब्रूहि नस्तत्।  
योऽयं वरो गूढमनुप्रविष्टो नान्यं तस्मान्नचिकेता वृणीते॥२८॥  
इति प्रथमेऽध्याये प्रथमा वल्ली॥१॥
</div>

सम्परायः परलोकः तत्सम्बन्धी साम्परायः। हे **मृत्यो**।
**यस्मिन्** **साम्पराये** परलोकसम्बन्धिन्यात्मतत्वे देवा अपि **इदं** अस्ति नास्ति वेत्याकारकं यथा स्यात्, तथा **विचिकित्सन्ति** संशयाश्रया भवन्ति।
तस्यात्मतत्वस्य यन्निर्णयविज्ञानं **महति** महत्प्रयोजननिमित्ते मोक्षार्थे **तन्नः** ऽस्मभ्यं **ब्रूहि** कथयेति योजना। श्रुतिराह -- योऽयमिति।
**योऽयं** प्रकृतात्मविज्ञानरूपो **वरो** **गूढमनुप्रविष्टो** गोप्यतां प्राप्तः 
**तस्माद्** वराद् **अन्यं** वरं **नचिकेता** **न** **वृणीते** न प्रार्थयते इत्यर्थः॥२८॥

इति श्रीकठवल्यां प्रथमाध्याये प्रथमवल्लीटीका समाप्ता॥१॥