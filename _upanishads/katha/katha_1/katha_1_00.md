---
layout: layout_upanishad
permalink: /upanishads/katha/1/00
title: कठोपनिषत् १.० -- सह नाववतु
index_terms:
---

ॐ तत्सद्ब्रह्मणे नमः।

अथ कठोपनिषत्॥

ब्रह्मविद्यागुरून्नत्वा मन्त्रदांश्च गुरूंस्तथा।  
कठोपनिषदो वल्लयो व्याख्यायन्ते समासतः॥१॥

कठेन मुनिना चादौ स्वशिष्यान् प्रति कीर्तिता।
तेन काठकनाम्नाऽसौ प्रथितेयं यजुःश्रुतिः॥२॥

<div class="mulam" markdown="1">
ॐ सह नाववतु सह नौ भुनक्तु सह वीर्यं करवावहै।  
तेजस्विनावधीतमस्तु मा विद्विषावहै॥

ॐ शान्तिः शान्तिः शान्तिः॥
</div>

**सः** परमेश्वरः **ह** निश्चयेन **नौ** आवां शिष्याचार्यौ **अवतु** 
विद्यास्वरूपप्रकाशनेन पालयतु।
**स ह नौ भुनक्तु** तत्फलप्रकाशनेन पालयतु।
**सह** सहैव नौ आवां **वीर्यं** विद्याकृतं सामर्थ्यं **करवावहै** निष्पादयावहै -- 
**नौ** आवाभ्यां **अधीतं** पठितं **तेजस्वि** वीर्यवद् **अस्तु** भवतु।
**मा विद्विषावहै** परस्परं द्वेषं मा करवावहा इत्यर्थः। 
**ॐ शान्तिः** ३ इति त्रिर्वचनं सर्वदोषापशमनार्थम्॥

अथ यजुर्वेदीय काठकोपनिषच्छब्देन ब्रह्मविद्योच्यते।
ब्रह्मविद्यार्थत्वाद् ग्रन्थोप्युपनिषदित्युच्यते।
प्रत्यग्भूतं ब्रह्म तस्य विषयः।
प्रयोजनं मुक्तिः।
ग्रन्थस्य विषयेण सह प्रतिपाद्यप्रतिपादकरूपः सम्बंधः।
साधनचतुष्टयसंपन्नोऽधिकारीत्यनुबन्धचतुष्टयं प्रेक्षावतां प्रवृत्त्यङ्गभूतं तावत्सिद्धम्।

एवमुपनिषच्छब्देनोक्ताया ब्रह्मविद्यायाः स्तुत्यर्थं प्रतिपत्तिसौकर्याय चाख्यायिकारूपमितिहासमाह --

