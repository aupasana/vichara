---
layout: layout_upanishad
permalink: /upanishads/katha/1/04
title: कठोपनिषत् १.४ -- बहूनामेमि प्रथमः
index_terms:
---

एवं पितृवचनं श्रुत्वा नचिकेता रहसि चिन्तयामासेत्याह --

<div class="mulam" markdown="1">
बहूनामेमि प्रथमो बहूनामेमि मध्यमः।  
किꣳस्विद्यमस्य कर्तव्यं यन्मयाद्य करिष्यतीति॥४॥
</div>

**बहूनां** शिष्याणां पुत्राणां वा मध्ये **प्रथमो** मुख्यः सन् **एमि** 
आज्ञां विना गुरुशुश्रूषणे प्रवृत्तिरूपया मुख्यया वृत्त्या संपन्नोऽस्मि। 
**बहूनां** शिष्यादीनां मध्ये **एमि** **मध्यमः** आज्ञावशेन गुरुपरिचर्यारूपया मध्यमया वृत्त्या संपन्नोऽस्मि नत्वधमया गुर्वाज्ञाऽपरिपालनरूपयैमि।
अतो गुणवतः पुत्रस्य मम त्यागोऽयुक्त इति भावः।
किञ्च मद्गमनेन **यमस्य** अपि कश्चिदुपकारो नास्तीत्याह -- किंस्विदिति।
वितर्के **किं** तदिष्टं पित्रा **कर्तव्यं** अस्ति **यत्** पिता **मया** दत्तेन **अद्य** अधुना **करिष्यति**।
न किमपि। अतो गुणवन्तं मां वृथा त्यजतीत्यर्थः॥४॥