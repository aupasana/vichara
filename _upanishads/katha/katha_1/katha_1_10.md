---
layout: layout_upanishad
permalink: /upanishads/katha/1/10
title: कठोपनिषत् १.१० -- यथापुरस्तात् भविता
index_terms:
---

एवं नचिकेतसोक्तो यम आह --

<div class="mulam" markdown="1">
यथापुरस्ताद् भविता प्रतीत औद्दालकिरारुणिर्मत्प्रसृष्टः।  
सुखꣳ रात्रीः शयिता वीतमन्युस्त्वा ददृशिवान् मृत्युमुखात् प्रमुक्तम्॥१०॥
</div>

**औद्दालकिः** उद्दालक एवौद्दालकिः स्वार्थेऽत्रेञ्प्रत्ययः।
अरुणस्यापत्यं **आरुणिः**।
तव पिता **मत्प्रसृष्टः** मयाऽनुज्ञातः।
**यथापुरस्तात्** यथापूर्वं त्वयि स्नेहयुक्त आसीत्, तथा **भविता** भविष्यति।
**प्रतीतः** अयं मत्पुत्र आगत इति
विश्वासवान् भविता भविष्यति। **रात्रीः** रात्रिषु **सुखं** यथास्यात् तथा **शयिता** 
सुखविशिष्टाभिन्नशयनवान् भविष्यतीत्यर्थः।
**मृत्युमुखात्** मत्तः सकाशात् **प्रमुक्तं** निर्गतं **त्वा** त्वां **ददृशिवान्** दृष्टवान् सन् **वीतमन्युः** विगतक्रोधश्च भविता भविष्यतीति योजना॥१०॥