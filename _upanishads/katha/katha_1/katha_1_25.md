---
layout: layout_upanishad
permalink: /upanishads/katha/1/25
title: कठोपनिषत् १.२५ -- श्वोभावा मर्त्यस्य यदन्तकैतत्
index_terms:
---

एवं यमेनोक्तानां भोग्यानां नश्वरत्वमिन्द्रियतेजोजरयितृत्वं च दोषं नचिकेता
आह --

<div class="mulam" markdown="1">
श्वोभावा मर्त्यस्य यदन्तकैतत् सर्वेन्द्रियाणां जरयन्ति तेजः।  
अपि सर्वं जीवितमल्पमेव तवैव वाहास्तव नृत्यगीते॥२५॥
</div>

हे **अन्तक** हे मृत्यो। **श्वोभावाः** श्वः आगामिदिने भविष्यन्ति न वेति संदिग्धो
भावः सत्ता येषां ते तथा।
यद्वा श्वोऽभावो येषां ते तथा।
एवम्भूताः त्वदुक्ता रामादयो भोग्याः **मर्त्यस्य** मरणधर्मपुरुषस्य **सर्वेन्द्रियाणां** **यद् एतत्** **तेजः** तत् **जरयन्ति** अपक्षयन्ति। 
तत्र रामाः स्वसंबद्धस्य पुरुषस्य तेजः चिरस्थितिहेतुभूतं रेतोलक्षणं
सारमपहरन्ति।
एवमन्येषामपि पुत्रादिभावानामिष्टानिष्टप्राप्तिपरिहारवियोगादिना
मनसि क्षोभे जाते सति सर्वेन्द्रियाणां तेजो बलं जीर्यते इति प्रसिद्धं तेषां तेजोपहारकत्वम्।
एवं तेजोधर्मयशःप्रज्ञादीनां क्षपयितृत्वादनर्थरूपा एव रामादयो
भावा इति भावः।
**अपि** **सर्वं** **जीवितं** मनुष्याद्यायुः परिमितकालपर्यन्तप्राणधारणमपि **अल्पं** तुच्छं, 
ब्रह्मणोप्यायुषः तुच्छत्वात्। अतो **वाहा** रथादयः **तवैव** सन्तु।
तथा **नृत्यगीते** नर्तनं गानं च **तव** एवास्त्वित्यर्थः॥२५॥