---
layout: layout_upanishad
permalink: /upanishads/katha/1/12
title: कठोपनिषत् १.१२ -- स त्वमग्निं स्वर्ग्यम्
index_terms:
---

एवंगुणवतः स्वर्गस्य साधनमग्निं च जानासि, तं मां प्रति कथयेत्याह --

<div class="mulam" markdown="1">
स त्वमग्निꣳ स्वर्ग्यमध्येषि मृत्यो प्रब्रूहि तꣳ श्रद्दधानाय मह्यम्।  
स्वर्गलोका अमृतत्वं भजन्त एतद् द्वितीयेन वृणे वरेण॥१२॥
</div>

**स्वर्ग्यं** स्वर्गप्राप्तिसाधनभूतं **अग्निं** **सः** सर्वलोकप्रसिद्धो मृत्युः **त्वं** **अध्येषि** जानासि हे **मृत्यो**। 
**तं** अग्निं **श्रद्दधानाय** श्रद्धावते **मह्यं** **प्रब्रूहि** प्रकर्षेण इतिकर्तव्यताद्यङ्गवैशिष्ट्यरूपेण कथय येन चितेनाग्निना **स्वर्गलोकाः** स्वर्गो लोको येषां ते स्वर्गलोकाः कर्मिणः **अमृतत्वं** अमरत्वं **भजन्ते** प्राप्नुवन्ति **एतत्** अग्निविज्ञानं **द्वितीयेन** **वरेण** **वृणे** प्रार्थये॥१२॥