---
layout: layout_upanishad
permalink: /upanishads/katha/2/03
title: कठोपनिषत् २.०३ -- स त्वं प्रियान् प्रियरूपाꣳश्च
index_terms:
---

त्वं तु विवेकिनां मुख्योऽसीत्याह --

<div class="mulam" markdown="1">
स त्वं प्रियान् प्रियरूपाꣳश्च कामानभिध्यायन्नचिकेतोऽत्यस्राक्षीः।  
नैताꣳ सृकां वित्तमयीमवाप्तो
यस्यां मज्जन्ति बहवो मनुष्याः॥२.३॥
</div>


हे नचिकेतः स श्रेयोमार्गग्राही मम शिष्यस्त्वं प्रियान् प्रीतिविषयान्
पुत्रादीन् प्रियरूपान् प्रियं प्रीतिविषयो रूपं येषां तानप्सरआदीन् कामान्
काम्यपदार्थान् अभिध्यायन् अनित्यत्वासारत्वदुःखप्रदत्वादिदोषवत्त्वेन चिन्तयन्
अत्यस्राक्षीः परित्यक्तवानसि अहो बुद्धिमत्ता तव एतां सृङ्कां सृतिं कुत्सितां
मूढजनप्रवृत्तिविषयीभूतां वित्तमयीं धनप्रायां नावाप्तः न प्राप्तवानसि यस्यां सुतौ
बहवोऽनेके मनुष्याः अज्ञजनाः मज्जन्ति सीदन्ति क्लिश्यन्तीत्यर्थः॥३॥

