---
layout: layout_upanishad
permalink: /upanishads/katha/2/08
title: कठोपनिषत् २.०८ -- न नरेणावरेण प्रोक्तः
index_terms:
---

वक्तृज्ञात्रोर्दुर्लभत्वे हेतुमाह --

<div class="mulam" markdown="1">
न नरेणावरेण प्रोक्त एष सुविज्ञेयो बहुधा
चिन्त्यमानः।  
अनन्यप्रोक्ते गतिरत्र नास्त्यणीयान् ह्यतर्क्यमणुप्रमाणात्॥८॥
</div>

नरेण मनुष्येण अवरेण प्रोक्तः न वरोऽवरोऽपकृष्टस्तेन स्वात्मसाक्षात्कारहीनतालक्षणापकृष्टत्वधर्मवता प्रोक्त उपदिष्टः एष आत्मा न सुविज्ञेयः सम्यक्
विज्ञातो न भवति यस्माद् बहुधा अस्ति नास्ति कर्ताऽकर्ता शुद्धोऽशुद्ध इत्यादि
बहुप्रकारैः चिन्त्यमानः वादिभिर्ज्ञायमानः।
न हि विप्रतिपत्तिमद्भिः पुरुषैरुपदिष्टोऽर्थः सम्यक् ज्ञातो भवतीति भावः।
तर्हि केन प्रोक्तः सुज्ञेयः स्यादित्यत आह -- अनन्यप्रोक्त इति।

नाहं ब्रह्मणोऽन्यो न मत्तोऽन्यत्किञ्चिदस्तीतिज्ञानवताऽऽचार्येण प्रोक्ते उपदिष्टे अत्र आत्मनि गतिः संशयात्मकं विपर्ययात्मकं वा ज्ञानं नास्ति न जायते।

यद्वा -- अनन्यप्रोक्ते न त्वं ब्रह्मणोऽन्य इति शिष्याय आचार्येण प्रोक्ते प्रकर्षेणोपदिष्टे सति अत्रात्मनि गतिः
ब्रह्माहमित्यवगतेरन्या गतिः ज्ञानान्तरं नास्ति।
ज्ञेयान्तराभावात्।

यद्वा -- गतिः
देहान्तरप्राप्तिर्नास्ति।
ज्ञानिनो मोक्षावश्यकत्वात्।

यद्वा -- अनन्येनाचार्येण
प्रोक्ते सति अत्रात्मनि अगतिरनवबोधो नास्ति।
किन्तु भवत्येवात्मन्यवगतिरित्यर्थः।

नायं केवलतर्केण ज्ञातुं शक्योऽतिसूक्ष्मत्वादित्याह -- अणीयानिति।
हि यस्मादयमात्मा अणुप्रमाणादल्पपरिमाणादप्यणीयानतिसूक्ष्मः अतोऽतर्क्यं अतर्क्यः।
पूर्वोक्ताचार्यमन्तरेण केवलतर्केण ज्ञातुं न शक्य इत्यर्थः॥८॥

