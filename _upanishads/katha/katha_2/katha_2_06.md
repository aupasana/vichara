---
layout: layout_upanishad
permalink: /upanishads/katha/2/06
title: कठोपनिषत् २.०६ -- न सम्परायः प्रतिभाति बालम्
index_terms:
---

एवं शास्त्रविहितकर्मानुष्ठातॄन्  निन्दित्वा शास्त्रप्रतिषिद्धकर्म कुर्वाणं निन्दति

<div class="mulam" markdown="1">
न सम्परायः प्रतिभाति बालं प्रमाद्यन्तं वित्तमोहेन मूढम्।  
अयं लोको नास्ति पर इति
मानी पुनः पुनर्वशमापद्यते मे ॥२.६॥
</div>

सम्यक् परदेहपतनादूर्ध्वमीयते गम्यते इति सम्परायः परलोकस्तत्प्राप्तिहेतुः कर्मप्रणवोपासनादिशास्त्रीयसाधनविशेषः साम्परायः।
स च बालं विवेकरहितं पुरुषं न प्रतिभाति ज्ञातो न भवति।
तत्र हेतुगर्भितं विशेषणद्वयमाह -- प्रमाद्यन्तम्।
पुत्रपश्वादिफलेषु संलग्नचित्तं वित्तमोहेन मूढं धनलाभेनाविवेकेनाच्छादितान्तःकरणम्।
अयं लोकः योऽयं दृश्यमानः स्त्र्यन्नपानादिविशिष्टो
लोकोऽस्ति।
परोऽदृश्यमानो लोको नास्ति इति एवं मानी मन्यमानो नरः पुनः
पुनः प्रतिजन्म मे मम मृत्योर्वशमापद्यते यमयातनामनुभवतीत्यर्थः।
तत्र पूर्वोक्तशास्त्रीयकर्मानुष्ठाना(न?)स्वर्गफलभोगावसाने चिरकालेन मम वशमायाति।
शास्त्रप्रतिषिद्धकर्मकर्ता तु जन्मानन्तरमेव मम वशं प्राप्नोतीति पुनः शब्दस्य द्विरुक्तया सूचितम्॥६॥