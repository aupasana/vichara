---
layout: layout_upanishad
permalink: /upanishads/isha/06
title: ईशावास्योपनिषत् ६ -- यस्तु सर्वाणि भूतानि
---

<div class="mulam" markdown="1">
यस्तु सर्वाणि भूतान्यात्मन्येवानुपश्यति।  
सर्वभूतेषु चात्मानं ततो न विजुगुप्सते॥६॥
</div>

ईश्वरात्मज्ञानस्य फलमाह --

**यस्तु**, तुशब्दो एवार्थकः, य एव विद्वान्, **सर्वाणि** ब्रह्मादिस्तम्बपर्यन्तानि **भूतानि** प्राणिजातानि **आत्मन्येव** -- एवकारो भेदव्यावृत्त्यर्थः -- आत्मस्वरूपे परमेश्वरे एव **अनुपश्यति** साक्षाद्विजानाति। 
**सर्वभूतेषु** उक्तप्राणिजातेषु **चात्मानं** 'अहमेव सर्वभूतेष्वस्थितः' इत्यनुपश्यतीति क्रियानुवृत्त्यर्थश्चकारः। 
**ततः** उक्ताभेदज्ञानानन्तरं **न विजुगुप्सते** उक्तो विद्वान् किमपि न निन्दति। स्वात्मनोऽन्यस्यादर्शनात्। कस्यापि निन्दास्तुतिं न करोतीति भावः॥६॥
