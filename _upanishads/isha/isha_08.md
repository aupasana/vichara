---
layout: layout_upanishad
permalink: /upanishads/isha/08
title: ईशावास्योपनिषत् ८ -- स पर्यगाच्छुक्रम्
---

<div class="mulam" markdown="1">
स पर्यगाच्छुक्रमकायमव्रणमस्नाविरꣳ शुद्धमपापविद्धम्।  
कविर्मनीषी परिभूः स्वयम्भूर्याथातथ्यतोऽर्थान् व्यदधाच्छाश्वतीभ्यः समाभ्यः॥८॥
</div>

ईश्वरस्य स्वरूपमिदं सर्वमहमस्मीति विजानतः आवरणविक्षेपयोरभाव उक्तः सोऽयमनुपपन्नः ईश्वरस्याप्यात्मत्वात् जीववच्छरीरादिसम्बन्धसत्त्वादित्याशङ्क्य दृष्टान्ते साध्यवैकल्यमाह --

**स** ईश्वरस्वरूपाभिन्नः आत्मा **पर्यगात्** परितः समन्तात् सर्वं व्याप्तवान्। 
तं विशिनष्टि -- शुक्रमिति। 
शुक्रमित्याद्यपापविद्धमित्यन्तानि विशेषणानि पुंस्त्वेन विपरिणेयानि, 
स इति पुंस्त्वेनोपक्रम्य कविरित्यादि पुंस्त्वेनोपसंहारात्। 
**शुक्रं** दीप्तिमान्। 
अकायं लिङ्गशरीररहितः। 
**अव्रणं** व्रणं छिद्रविशेषो न विद्यते यस्य सोऽव्रणः। 
**अस्नाविरं** स्नावाः शिरास्तद्वर्जितः। अव्रणमस्नाविरमिति विशेषणाभ्यां श्रुत्या स्थूलदेहस्य प्रतिषेधः कृतः। 
**शुद्धं** अविद्यामलरहितः। 
अनेन कारणशरीरप्रतिषेधः कृतः। 
**अपापविद्धं** *१ धर्माधर्मादिपापशून्यः। 
**कविः** सर्वद्रष्टा। **मनीषी** मनस ईषिता। 
**परिभूः** नानारूपैः परितः समन्ताद्भवतीति परिभूः। **स्वयम्भूः** स्वयमेव भवतीति स्वयम्भूः कारणरहित इति यावत्। 
**शाश्वतीभ्यः** निरन्तरेभ्यः **समाभ्यः** संवत्सराख्येभ्यः प्रजापतिभ्यः सकाशात् **याथातथ्यतः** *२ साध्यसाधनादिनियतस्वरूपेण **अर्थान्** चेतनाचेतनरूपपदार्थान् **व्यदधात्** विविधं कल्पितवानित्यर्थः॥८॥

<div class="footnote" markdown="1">
*१ - धर्माधर्मजनकग्रहणम् आदि।

*२ - ईश्वरात्मतत्त्वम्।
</div>