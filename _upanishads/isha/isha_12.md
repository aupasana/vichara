---
layout: layout_upanishad
permalink: /upanishads/isha/12
title: ईशावास्योपनिषत् १२ -- अन्धं तमः प्रविशन्ति
---

<div class="mulam" markdown="1">
अन्धं तमः प्रविशन्ति येऽसम्भूतिमुपासते।  
ततो भूय इव ते तमो य उ सम्भूत्याꣳ रताः॥१२॥
</div>

इदानीं व्याकृताव्याकृतोपासनयोः *१ समुच्चिचीर्षया प्रत्येकं तावन्निन्दति --

**ये** अज्ञाः **असम्भूतिं** अव्याकृताख्यां जगत्कारणभूतां प्रकृतिं **उपासते** जगत्कारणभूता प्रकृतिरहमिति निरन्तरं ध्यायन्ति ते अव्याकृतोपासकाः **अन्धं तमः** अहम्ममाभिमानरूपमदर्शनात्मकं संसारं वा **प्रविशन्ति** प्रामुवन्ति **ये उ** ये तु पुरुषाः **सम्भूत्यां** व्याकृते कार्यभूते हिरण्यगर्भे **रताः** प्रीतिमन्तः हिरण्यगर्भचिन्तनपरायणा इति यावत् **ते** हिरण्यगर्भोपासकाः **ततः** उक्तान्धतमसः **भूय** **इव** अधिकमेव **तमः** अहम्ममाभिमानलक्षणमदर्शनात्मकं संसारं वा प्रविशन्तीत्यनुषङ्गः॥१२॥

<div class="footnote" markdown="1">
*१ - समुच्चेतुमिच्छया।
</div>

