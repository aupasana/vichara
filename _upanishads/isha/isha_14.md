---
layout: layout_upanishad
permalink: /upanishads/isha/14
title: ईशावास्योपनिषत् १४ -- सम्भूतिं च विनाशं च
---

<div class="mulam" markdown="1">
सम्भूतिं च विनाशं च यस्तद्वेदोभयꣳ सह।  
विनाशेन मृत्युं तीर्त्वा सम्भूत्याऽमृतमश्नुते॥१४॥
</div>

उक्तोपासनद्वयस्यसमुच्चयार्थमाह --

**सम्भूतिं** चेत्यत्रासम्भूतिमित्यर्थलाभायाकारलोपो द्रष्टव्यः। 
**विनाशं च** विनाशधर्मकं हिरण्यगर्भरूपं कार्यमित्यर्थः। 
तथाच **यः** उपासकः **असम्भूतिं** च अव्याकृतोपासनां विनाशं च विनाशधर्मकहिरण्यगर्भस्योपासनं च **तदुभयं** *२ उक्तकारणकार्योपासनद्वयं **सह** मिलितं एकपुरुषकर्तृकं **वेद** जानाति ज्ञात्वा करोति च। 
स उपासकः **विनाशेन** विनाशवतः हिरण्यगर्भरूपकार्यस्योपासनेन **मृत्युं** अनैश्वर्याधर्मकामादिदोषजातं **तीर्त्वा** अतिक्रम्य **असम्भूत्या** अव्याकृतोपासनया **अमृतं** प्रकृतिलयरूपं **अश्नुते** प्राप्नोतीत्यर्थः॥१४॥
