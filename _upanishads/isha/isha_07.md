---
layout: layout_upanishad
permalink: /upanishads/isha/07
title: ईशावास्योपनिषत् ७ -- यस्मिन् सर्वाणि भूतानि
index_terms:
 - मोहः
 - शोकः
---

<div class="mulam" markdown="1">
यस्मिन् सर्वाणि भूतान्यात्मैवाभूद्विजानतः।  
तत्र को मोहः कः शोक एकत्वमनुपश्यतः॥७॥
</div>

उक्तमेवार्थं पुनरप्याह -- 

**यस्मिन्** काले ईश्वरस्वरूपे आत्मनीति वा **विजानतः** उक्ताभेदज्ञानवतः
पुरुषस्य **सर्वाणि** **भूतानि** ब्रह्मादिस्तम्बपर्यन्तानि प्राणिजातानि **आत्मैवाभूत्** सर्वभूतात्मा ऽहमेवेति बोधेनात्मभावमेव गतानि स्युरित्यर्थः। **तत्र** तस्मिन् काले ईश्वरात्मविज्ञातृस्वरूपे इति वा। **एकत्वमनुपश्यतः** सर्वत्रैकात्मज्ञानवतः पुरुषस्य **को मोहः** आत्मावरणलक्षणो मोहः, **कः शोकः** विक्षेपात्मकः शोकः कः। किंशब्द आक्षेपे। तस्य मोहशोकौ न भवतः। मूलाविद्यानिवृत्तौ तत्कार्ययोः शोकमोहयोरात्यन्तिकाभावादिति भावः॥७॥
