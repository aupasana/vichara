---
layout: layout_upanishad
permalink: /upanishads/isha/10
title: ईशावास्योपनिषत् १० -- अन्यदेवाहुर्विद्यया
---

<div class="mulam" markdown="1">
अन्यदेवाहुर्विद्ययाऽन्यदाहुरविद्यया।  
इति शुश्रुम धीराणां ये नस्तद्विचचक्षिरे॥१०॥
</div>

ननूभयोः प्रत्येकं निन्दया किमुभयोः फलं नास्तीत्याशङ्क्य तयोः फलभेदमाह -- 

**विद्यया** देवतोपासनेन **अन्यत्** पितृयाणप्राप्यलक्षणात् कर्मफलात् पृथ**गेव** देवयानप्राप्यलक्षणं फलं **आहुः** कथयन्ति। 
एवकारेण विद्याकर्मणोरङ्गाङ्गिभावो व्यावर्त्यते। **अविद्यया** कर्मणा **अन्यत्** *२ विद्याफलाद्देवलोकप्राप्तिलक्षणात् पृथग्भूतं पितृलोकप्राप्तिरूपं फलं **आहुः** कथयन्ति। *३ अत्रैवकाराभावाच्चित्तशुद्धिद्वारा ऽऽत्मज्ञानोत्पादकत्वमपि कर्मणामवगम्यते। **इति** उक्तप्रकारकं **धीराणां** धीमतां वेदविदां वचनं **शुश्रुम** वयं श्रुतवन्तः। के ते धीरा इत्यत आह -- य इति। **ये** गुरवः **नः** अस्मभ्यं **तत्** कर्मोपासनं च **विचचक्षिरे** व्याख्यातवन्तः॥१०॥

<div class="footnote" markdown="1">
*२ - 'विद्यया देवलोकः कर्मणा पितृलोकः' इति श्रुतेः।

*३ - अविद्ययैवकाराभावात्।
</div>
