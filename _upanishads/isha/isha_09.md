---
layout: layout_upanishad
permalink: /upanishads/isha/09
title: ईशावास्योपनिषत् ९ -- अन्धं तमः प्रविशन्ति
---

<div class="mulam" markdown="1">
अन्धं तमः प्रविशन्ति येऽविद्यामुपासते।  
ततो भूय इव ते तमो य उ विद्यायाꣳ रताः॥९॥
</div>

समाप्तं ज्ञानप्रकरणं इदानीं *३ यस्तूक्तमात्मत्तत्वं न जानाति, न च संन्यासेऽधिकारी, संसारेऽत्यन्तं प्रीतिमान्, तं प्रति कुर्वन्नेवेह कर्माणीत्यादिनोक्तस्य कर्मणो देवतोपासनायाश्च समुच्चयं *४ विधित्सुः तयोरेकैकं निन्दति --

<div class="footnote" markdown="1">
*३ - साध्यसाधनादीन्यादिना इतिकर्तव्यतादिग्रहणम्।

*४ - विधातुमिच्छुः।
</div>

**ये** अविद्वांसो धनाभिलाषिणः **अविद्यां** विद्याया भिन्ना अविद्या ज्योतिष्टोमादिलक्षणं केवलं कर्म **उपासते** अनन्यचित्ताः सन्तः अनुतिष्ठन्ति, **ते अन्धं तमः** अहंममाभिमानलक्षणमदर्शनात्मकं तमः संसारमिति वा **प्रविशन्ति** प्रकर्षेण प्राप्नुवन्ति। ननु -- कर्म परित्यज्य किं देवता तैरुपासितव्या स्यादित्यत आह -- तत इति। **ये उ** ये तु अज्ञाः कर्मत्यागिनः **विद्यायां** उपास्यदेवोऽहमिति देवतोपासने **रताः** तत्पराः **ते** देवतोपासकाः **ततः** *१ उक्ततमसः **भूय इव** अधिकमेव **तमः** अहंममाभिमानलक्षणमदर्शनात्मकं संसारमिति वा तत्तद्देवैश्वर्यप्राप्तेरधिकाऽऽसक्तिहेतुत्वात् **प्रविशन्ती**त्यनुषङ्गः ॥ ९ ॥

<div class="footnote" markdown="1">
*१ - अन्धात्मकं तमसः।
</div>