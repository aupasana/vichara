---
layout: layout_upanishad
permalink: /upanishads/isha/16
title: ईशावास्योपनिषत् १६ -- पूषन्नेकर्षे यम सूर्य
---

<div class="mulam" markdown="1">
पूषन्नेकर्षे यम सूर्य प्राजापत्य
   व्यूह रश्मीन् समूह तेजः।  
यत्ते रूपं कल्याणतमं तत्ते पश्यामि
   योऽसावसौ पुरुषः सोऽहमस्मि॥१६॥
</div>

पुनरपि सूर्य्यं बहुधा संबोधयन् कार्यान्तरमाह --

हे **पूषन्**। सर्वस्य पोषक, **एकर्षे** एक एव ऋषति गच्छतीत्येकर्षिः तत्संबुद्धौ हे एकर्षे **यम** हे सर्वनियामक **सूर्य** हे सर्वकर्मसु लोकप्रवर्त्तक हे आकाशगमनेति वा **प्राजापत्य** हे प्रजापतेरपत्य **रश्मीन्** किरणान् **व्यूह** उपसंहर **तेजः** तापकज्योतिः **समूह** स्वस्मिन्नेकीभावङ्कुरु। तत्रापि प्रयोजनमाह -- यदिति। **यत्** प्रसिद्धं **ते** तव **रूपं** स्वयंज्योतिःस्वभावं **कल्याणतमं** अतिशयेन कल्याणमानन्दात्मरूपं **तत्** उक्तरूपं **ते** तव प्रसादात् **पश्यामि** साक्षात्करोमि। न त्वहं भृत्यवदन्यः सन् त्वां याच इत्याह य इति। **यः** प्रसिद्धः **असौ** आदित्यमण्डलस्थः परोक्षः **असौ** शास्त्रदृष्ट्या प्रत्यक्षः पुरुषः सर्वत्र परिपूर्णः **सः** उक्तलक्षणः **पुरुषः** **अहं** अस्मत्प्रत्ययगोचरो**ऽस्मि** भवामीत्यर्थः॥१६॥

