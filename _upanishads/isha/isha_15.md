---
layout: layout_upanishad
permalink: /upanishads/isha/15
title: ईशावास्योपनिषत् १५ -- हिरण्मयेन पात्रेण
---

<div class="mulam" markdown="1">
हिरण्मयेन पात्रेण सत्यस्यापिहितं मुखम्।  
तत्त्वं पूषन्नपावृणु सत्यधर्माय दृष्टये॥१५॥
</div>

यः कार्यकारणात्मकः सूर्यमण्डलस्थः पुरुष एव "अविद्यया मृत्युं तीर्त्वा विद्ययाऽमृतमश्नुते" इत्युक्तसमुच्चयेन सम्प्राप्यो भवति तं प्रार्थयते --

हे **पूषन्**! जगतः पोषक, **सत्यस्य** बाधरहितस्य तव **मुखं** प्राप्तिद्वारभूतं **हिरण्मयेन** ज्वलत्सुवर्णवद्देदीप्यमानेन **पात्रेण** *१ पात्रसमेनापिधानरूपेण तेजोमण्डलेन **अपिहितं** आच्छादितं **तद्** मुखपिधायकतेजोमण्डलं **त्वं** सूर्यरूपस्त्वं **अपावृणु** अपसारय। **सत्यधर्माय** सत्यस्य तवोपासनात्सत्यं धर्मो यस्य मम सोऽहं सत्यधर्मा तस्मै मह्यं यद्वा सत्यधर्माय यथाभूतधर्मानुष्ठात्रे मह्यं मदर्थमपावृणु इति पूर्वेण सम्बन्धः। अपसारणप्रयोजनमाह -- **दृष्टये** इति। तव दर्शनार्थमित्यर्थः॥१५॥ 

<div class="footnote" markdown="1">
*१ - पात्रसदृशेन
</div>

