---
layout: layout_upanishad
permalink: /upanishads/isha/18
title: ईशावास्योपनिषत् १८ -- अग्ने नय सुपथा
---

<div class="mulam" markdown="1">
अग्ने नय सुपथा राये अस्मान्
   विश्वानि देव वयुनानि विद्वान्।  
युयोध्यस्मज्जुहुराणमेनो
   भूयिष्ठां ते नमौक्तिं विधेम॥१८॥
</div>

एवमुपास्यां *१ देवतां संप्रार्थ्य सुमार्गप्राप्त्यर्थं कर्मसाधनभूतां देवतां प्रार्थयते--

हे **अग्ने** **अस्मान्** *२ समुच्चयानुष्ठातॄन् **सुपथा** शोभनेनोत्तरायणमार्गेण **नय** प्रापय **राये** धनाय कर्मफलभोगायेति यावत्। 
हे **देव** दीप्तिमन् **विश्वानि** सर्वाणि **वयुनानि** कर्माणि उपासनानि च **विद्वान्** जानन् सन् त्वं **अस्मत्** उपासकेभ्यः **जुहुराणं** कुटिलं वञ्चनात्मकं **एनः** पापं **युयोधि** वियोजय, **ते** तुभ्यं **भूयिष्ठां** अधिकतरां **नम उक्तिं** नमस्कारवचनं **विधेम** कुर्म इत्यर्थ॥१८॥ 

इति श्रीमदुदासीनवर्यामरदासपदपद्ममकरन्दतृप्तमानसेन श्रीमदमरदासाख्येन विरचिता ईशावास्योपनिषद्व्याख्या उपनिषन्मणिप्रभा समाप्तिङ्गता॥

<div class="footnote" markdown="1">
*१ - अग्निदेवताम्।

*२ - कर्मोपासनसमुच्चय।
</div>

