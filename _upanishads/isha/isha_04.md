---
layout: layout_upanishad
permalink: /upanishads/isha/04
title: ईशावास्योपनिषत् ४ -- अनेजदेकं मनसो जवीयः
index_terms:
 - मनः
---

<div class="mulam" markdown="1">
अनेजदेकं मनसो जवीयो नैनद्देवा आप्नुवन् पूर्वमर्षत्।  
तद्धावतोऽन्यानत्येति तिष्ठत्तस्मिन्नपो मातरिश्वा दधाति॥४॥
</div>

यस्यात्मनोऽज्ञानादविद्वांसः संसरन्ति आत्मज्ञाश्च मुच्यन्ते तदात्मतत्त्वं कीदृशमित्याकाङ्क्षायां तदात्मतत्त्वमाह -- 

**अनेजत्** चलनरहितम्। **एकं** देहादिभेदेन भेदशून्यं **मनसः** संकल्पादिलक्षणमनसः **जवीयो** वेगवत्तरम्।
ननु मनसा साक्षादप्राप्याणामपि रूपादीनां चक्षुरादिभिः प्राप्यत्वदर्शनादात्मतत्त्वमपि चक्षुरादिप्राप्यमस्तीत्यत आह -- नेति। **एनत्** प्रकृतमात्मतत्त्वं **देवाः** द्योतनाद्देवाश्चक्षुरादीन्द्रियाणि **नाप्नुवन्** नाधिगतवन्तः। 
यथा मनसि स्थितं परिमाणं मनसा न गृह्यते यथा वा चक्षुषो गोलके वर्त्तमानमञ्जनं चक्षुषा न गृह्यते अत्यन्तसान्निध्यात्, तथाऽऽत्मतत्त्वमपि मनआदिष्वनुगतत्वात् न मनश्चक्षुरादिभिर्गृह्यते इति भावः। 
मनसा चक्षुरादीन्द्रियैश्चाप्राप्यत्वेनासत्त्वशङ्कां प्राप्तां वारयति पूर्वमिति। **पूर्वं** मनआदेः प्राप्तेः प्रथममेव **अर्षत्** प्राप्तं व्यापकमिति यावत्। व्यापकत्वे हेतुमाह -- तद्धावत इति। **तत्** आत्मतत्त्वं **धावतः** द्रुतं गच्छतः **अन्यान्** कालवाय्वादीन् **अत्येति** उल्लङ्घ्य याति, तर्ह्येष्वेव किञ्चिदतिवेगवदित्यत आह **तिष्ठत्** स्वयमविक्रियमेव सत् स्थितमित्यर्थः। उक्तात्मतत्त्वस्य सम्भावनायोपपत्तिमाह -- तस्मिन्निति **तस्मिन्** आत्मतत्त्वे सति **मातरिश्वा** मातरि अन्तरिक्षे श्वयति गच्छति सत्तां प्राप्नोतीति मातरिश्वा ज्ञानक्रियाशक्तिर्हिरण्यगर्भः **अपः** कर्माणि अग्निहोत्रादीनि श्रौतकर्माणि सोमाज्यपयःप्रभृतिभिरद्भिः सम्पाद्यन्ते इति सम्बन्धाल्लक्षणयाऽप्शब्दस्य कर्मसु प्रयोगः। यद्वा अपः कर्माणि प्राणिनां चेष्टालक्षणानि अग्न्यादित्यादीनां ज्वलनवहनप्रकाशाभिवर्षणादिलक्षणानि च **दधाति** कर्तृषु विभागेन स्थापयति, धारयतीति वा। मातरिश्वग्रहणं व्यष्टीनामुपलक्षणार्थं सर्वकार्य्यकरणसङ्घातानामधिष्ठातारं विना नियतप्रवृत्त्यनुपपत्त्या कश्चिदधिष्ठाता चेतनः सिद्ध्यतीति भावः॥४॥