---
layout: layout_upanishad
permalink: /upanishads/isha/13
title: ईशावास्योपनिषत् १३ -- अन्यदेवाहुः सम्भवात्
---

<div class="mulam" markdown="1">
अन्यदेवाहुः सम्भवादन्यदाहुरसम्भवात्।  
इति शुश्रुम धीराणां ये नस्तद्विचचक्षिरे॥१३॥
</div>

इदानीमुक्तोपासनयोरुभयोः फलभेदमाह --

**सम्भवात्** कार्यरूपहिरण्यगर्भोपासनात् **अन्यत्** पृथ**गेव** फलमणिमाद्यैश्वर्यप्राप्तिलक्षणं **आहुः** कथयन्ति। 
**असम्भवात्** अव्याकृतोपासनात् **अन्यत्** पृथ**गेव** प्रकृतिलयलक्षणं फल**माहुः** कथयन्ति। 
**इति** उक्तप्रकारकं वचनं **धीराणां** धीमतां वेदविदां **शुश्रुम** वयं श्रुतवन्तः। 
ते धीराः के इत्यत आह -- य इति -- **ये** गुरुवः **नः** अस्मभ्यं **तत्** उक्तोपासनद्वयं **विचचक्षिरे** व्याख्यातवन्तः॥१३॥
