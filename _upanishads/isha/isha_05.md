---
layout: layout_upanishad
permalink: /upanishads/isha/05
title: ईशावास्योपनिषत् ५ -- तदेजति तन्नैजति
---

<div class="mulam" markdown="1">
तदेजति तन्नैजति तद्दूरे तद्वन्तिके।  
तदन्तरस्य सर्वस्य तदु सर्वस्यास्य बाह्यतः॥५॥
</div>

मन्त्राणामालस्याभावादुक्तमेवार्थं पुनराह --

**तत्** ईश्वररूपमात्मतत्त्वं **एजति** वाय्वादिरूपेण चलति। 
**तत्** ईश्वररूपमात्मतत्त्वं **नैजति** स्वतो नैव चलति, अक्रियत्वात्। 
**तत्** ईश्वररूपमात्मतत्त्वं **दूरे** अविदुषामत्यन्तदूरे वर्तते, अज्ञातत्वात्, वर्ष कोटिशतैरप्यविदुषामप्राप्यत्वाद्वा। 
**तत्** ईश्वररूपमात्मतत्त्वं उ एव। **अन्तिके** विदुषामत्यन्तसमीपमेव, प्रत्यग्रूपेण ज्ञातत्वात्। 
**तत्** ईश्वररूपमात्मतत्त्वं **अस्य** दृश्यस्य **सर्वस्य** चराचररूपस्य **अन्तः** आभ्यन्तरम्। 
**तत्** ईश्वररूपमात्मतत्त्वं **उ** अपि **सर्वस्य** निखिलस्य **अस्य** *१ नानाप्रतीतिविषयस्य जगतः **बाह्यतः** बहिश्च भवति। आकाशवद्व्यापकत्वादित्यर्थः॥५॥

*१ - प्रियत्वाप्रियत्वादिप्रकारकाप्रतीतिरित्यर्थः।