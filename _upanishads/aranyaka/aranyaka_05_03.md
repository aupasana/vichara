--
layout: layout_avarta
permalink: /aranyaka/05/03
--

# बृहदारण्यकोपनिषत् ५.३

<div class="mulam" markdown="1">
अथ हैनं कहोलः कौषीतकेयः पप्रच्छ याज्ञवल्क्येति होवाच यदेव साक्षादपरोक्षाद्ब्रह्म य आत्मा सर्वान्तरस्तं मे व्याचक्ष्वेत्येष त आत्मा सर्वान्तरः। कतमो याज्ञवल्क्य सर्वान्तरो योऽशनायापिपासे शोकं मोहं जरां मृत्युमत्येति। एतं वै तमात्मानं विदित्वा ब्राह्मणाः पुत्रैषणायाश्च वित्तैषणायाश्च लोकैषणायाश्च व्युत्थायाथ भिक्षाचर्यं चरन्ति या ह्येव पुत्रैषणा सा वित्तैषणा या वित्तैषणा सा लोकैषणोभे ह्येते एषणे एव भवतः। तस्माद्ब्राह्मणः पाण्डित्यं निर्विद्य बाल्येन तिष्ठासेत्। बाल्यं च पाण्डित्यं च निर्विद्याथ मुनिरमौनं च मौनं च निर्विद्याथ ब्राह्मणः स ब्राह्मणः केन स्याद्येन स्यात्तेनेदृश एवातोऽन्यदार्तं ततो ह कहोलः कौषीतकेय उपरराम॥१॥ 
</div>

## प्रसादः

**कुषीतसुतकहोलप्रश्नः** तदुत्तरं पुनः प्रश्नश्चोषस्तब्राह्मणवत्। 

अशनायाबुभुक्षातदादिभिरसंस्पृष्टो यः स **आत्मा**। **तं** ज्ञात्वा लब्ध**ब्राह्मण**संज्ञाः मुमुक्षवः **पुत्रधनलोककामना**स्त्यक्त्वा भिक्षाटनं चक्रुः। 
**वित्तं** द्विविधं -- देवं मानुषं च। दैवमुपासना मानुषं तु पुत्रपशुरजतादि। 
तथा च न पुत्रवित्तैषणे भिन्ने। 
अथ पुत्रेणायं परश्च लोको यथा जप्यस्तमन्यैरपि वित्तैरिति लोकार्थैव वित्तैषणा तथा च न लोकैषणापि भिन्ना वित्तैषणातः। 
एवं चैषणैकत्वेपि लोकः साध्यो वित्तं साधनमिति भेदादुभे एवैषणे वस्तुतो भवत इति ज्ञेयम्। 
अथ यतः पूर्व चक्रुस्तस्मादद्यापि ब्राह्मणो ब्रह्मविद्ब्रह्मज्ञानं निर्विशेषं कृत्वा ब्रह्मज्ञानरूपबलभावेन स्थातुमिच्छेत् द्वयं च पूर्णं कृत्वा मुनिर्भवेत् अमौनं बाल्यपाण्डित्यं मौनं चात्ममननेन अनात्माननुसन्धानं च पूर्णं कृत्वा हि यथार्थो ब्राह्मणसंज्ञो भवति। 
स च ब्राह्मणो यावज्जीवं केनाचरणेन स्यादसतावेत्याशयः अनीच्छयारब्धतोयेन केनापि स्यात्परन्त्वीदृश एव नाऽब्राह्मणः कदापि यतो ब्रह्मात्मनो ब्रह्मणादन्यदार्तं विनाशि ब्राह्मणत्वं तु नित्यैकरसमिति भावः॥१॥

इति पञ्चमम्।

इति तृतीयाध्याये पञ्चमं कहोलब्राह्मणम्॥५॥