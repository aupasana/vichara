--
layout: layout_avarta
permalink: /aranyaka/05/03/old
--

# बृहदारण्यकोपनिषत् ५.३

<div class="mulam" markdown="1">
अथ हैनं कहोलः कौषीतकेयः पप्रच्छ याज्ञवल्क्येति होवाच यदेव साक्षादपरोक्षाद्ब्रह्म य आत्मा सर्वान्तरस्तं मे व्याचक्ष्वेत्येष त आत्मा सर्वान्तरः। कतमो याज्ञवल्क्य सर्वान्तरो योऽशनायापिपासे शोकं मोहं जरां मृत्युमत्येति। एतं वै तमात्मानं विदित्वा ब्राह्मणाः पुत्रैषणायाश्च वित्तैषणायाश्च लोकैषणायाश्च व्युत्थायाथ भिक्षाचर्यं चरन्ति या ह्येव पुत्रैषणा सा वित्तैषणा या वित्तैषणा सा लोकैषणोभे ह्येते एषणे एव भवतः। तस्माद्ब्राह्मणः पाण्डित्यं निर्विद्य बाल्येन तिष्ठासेत्। बाल्यं च पाण्डित्यं च निर्विद्याथ मुनिरमौनं च मौनं च निर्विद्याथ ब्राह्मणः स ब्राह्मणः केन स्याद्येन स्यात्तेनेदृश एवातोऽन्यदार्तं ततो ह कहोलः कौषीतकेय उपरराम॥१॥ 
</div>

## दीपिका

ब्राह्मणत्रयेण सप्रयोजकं बन्धनमभिहितं चतुर्थे च बद्धस्यास्तित्वव्यतिरिक्तत्वे विनिश्चिते अधुना तस्य सहेतुबन्धध्वंसि ससंन्यासं सम्यग्ज्ञानं वक्तुं कहोलब्राह्मणमारभ्यते  --

**अथा**नन्तरं **हैनं** **कहोलो** नामतः कुषीतकस्यापत्यं **कौषीतकेयः** **पप्रच्छे**त्यादि समानम्। 
किञ्चिद्विशेषकथनाय पूर्वोक्ते एव प्रश्नप्रतिवचने अनुवदति  --
यदेव **साक्षा**दित्यारभ्य यो**ऽशनाये**त्यतः प्राक्तनेन ग्रन्थेन। 
अत्र यदेवत्येवकारप्रक्षेपस्तु य एवाऽऽत्मोषस्तेन पृष्टस्तमेवाहं पृच्छामीति विद्यैक्यद्योतनार्थः। 
यद्विशेषकथनायायमनुवादस्तं पूर्वानुक्तं विशेषमाह  -- य इति। 
योऽशनायाऽशितुमिच्छाऽशनाया पातुमिच्छा पिपासा ते **अशनायापिपासे** **अत्येति**। 
**शोक**शब्देनारतिवाचिना तत्कार्यभूतः कामोऽत्रोच्यते। **मोहो** विपरीतप्रत्ययप्रभवो मनस्यविवेको भ्रमादिशब्दवाच्यो **जरा** शरीरगतो विपरिणामः। तदवसानभूतः शरीरस्य विच्छेदो **मृत्युः** समस्तं **अत्येति** अतिक्रामतीति प्रत्येकं संबध्यते **स** एष त **आत्मा** **सर्वान्तर** इत्यर्थः। 
एवमुक्तज्ञानाङ्गं संन्यासं विदधाति  -- एतं वै तमित्यादिना। तमित्युषस्तब्राह्मणोक्तलक्षणं त्वंपदार्थरूपं परामृशति। एतमिति कहोलब्राह्मणोक्तमशनायादिरहितं तत्पदार्थरूपं परामृशति। 
सामानाधिकरण्यात्तु सिद्धमेकत्वं वैशब्दोऽवधारयति। तथा चैतमेव **तं** तमेवैतमित्येवं ब्रह्मैक्यरूप**मात्मानं** सर्वसंसार -- विनिर्मुक्तं नित्यतृप्तमहमेवास्मीति श्रुत्याचार्याभ्यां **विदित्वा** ज्ञात्वा **ब्राह्मणा** ब्रह्मनिष्ठा ब्राह्मण्यजातिमन्तो वा। **पुत्रार्थमेषणा** पुत्रोत्पत्तिमुद्दिश्य दारग्रहणेच्छालक्षणा। उपासनागवादिलक्षणदैवमानुषवित्तोदापानं **वित्तैषणा**। **लोकैषणा** पुत्रेणेमं लोकं जेष्यामि केवलकर्मणा पितृलोकमुपासनासहितेन केवलया वा तया देवलोकमिति बुद्ध्या तत्साधनानुष्ठानमेताभ्य एषणाभ्यो व्युत्थाय वैपरीत्येनोत्थाय संन्यासं कृत्वाऽथानन्तरं शेषकाले देहस्थित्यर्थं भिक्षाचर्य भिक्षार्थं चरणं संचरणं चरन्ति कुर्वन्ति। फलेच्छा साधनं संक्राम -- तीति न्यायाल्लोकैषणैवैकेत्याह --येति। या हि प्रसिद्धा पुत्रैषणा सैव वित्तैषणा दृष्टफलसाधनत्वादिसामान्यात्। या पुत्रैषणयैकत्वमापन्ना वित्तैषणा कर्मभूता सा लोकैषणैव साध्यलोकैषणाप्रयुक्तत्वात्साधनैषणायाः। एवमेकत्वेऽपि लो -- 'कैषणायाः साधनमन्तरेणासिद्धेः साध्यसाधनभेदेन द्वैविध्यमाह **उभे** इति। हि यस्मादुभे **एते** साध्यसाधनरूपे एषणे एव **भवत** इति। यस्मात्पूर्वे ब्राह्मणाः क्रमेण तमेतमात्मानं विदित्वा व्युत्थानादि चक्रुस्**तस्माद**द्यतनोऽपि **ब्राह्मण** आपातदर्येषणाभ्यो व्युत्थाय पाण्डित्यं शास्त्रोत्था बुद्धिः पण्डा तद्वा -- पण्डितस्तस्य कर्म वेदान्तवाक्यविचारलक्षणं श्रवणापरपर्यायं **पाण्डित्यं** **निर्विद्य** निःशेषं कृत्वाऽनन्तरं **बाल्येन** **तिष्ठासे**च्छ्रवणज्ञानोत्पन्नाशेषानात्मदृष्टि -- तिरस्करणसामर्थ्यं बलं तस्य भावो बाल्यं तेन ज्ञानबलभावेन विषयानाकृष्ट -- चित्तः संस्तिष्ठा सेत्स्थातुमिच्छेत्। बाल्यशब्दाभिधेयं मननं कुर्यादिति यावत्। **बाल्यं च पाण्डित्यं च निर्विद्य** निःशेषं कृत्वाऽथानन्तरं मुनिर्मौनवान्धारावा -- हिकात्मप्रत्ययप्रवाहवांस्तिष्ठासेदित्यनुषज्यते निदिध्यासनं कुर्यादिति यावत्। एवम**मौनं** चोक्तार्थपाण्डित्यबाल्यशब्दाभिधेयं श्रवणमननाख्यं निर्विद्य **मौनं** चोक्तार्थमुनिशब्दवाच्यं निदिध्यासनाख्यं **निर्विद्या**थानन्तरं ब्राह्मणो निरुप -- चरितब्राह्मण्यवान्साक्षात्कृत ब्रह्मैव स्यात्कृतकृत्यो भवेदिति यावत्। उक्त -- ब्राह्मण्यसाधनं साधनान्तरशङ्कया पृच्छति  -- स इति। स **ब्राह्मणः** **केन** साधनेन ****स्यात्**। उत्तरमाह  -- येनेति। **तेनो**क्तनैष्कर्म्यसाधनेन स्याद्येनानवाप्तज्ञानो -- ऽपीदृश उक्तब्राह्मणसदृश एव भवेत्। उक्तं ब्रह्मैक्यमुपसंहरति  -- अत इति। अतोऽस्माद्ब्राह्मण्यावस्थानादशनायाद्यतीतात्मरूपाद्न्यदेषणालक्षणं वस्त्वन्तर -- मार्तमार्तिपरिगृहीतं स्वप्नमाया मरीच्युदकादिवदसारमित्यर्थः॥१॥ 

इति तृतीयाध्याये पञ्चमं कहोलब्राह्मणम्॥५॥