---
layout: layout_upanishad
permalink: /upanishads/prashna/4/02
title: केनोपनिषत् ४.२ -- तस्मै स होवाच  
index_terms:
---

<div class="mulam" markdown="1">
तस्मै स होवाच  
यथा गार्ग्य मरीचयोऽर्कस्यास्तं गच्छतः सर्वा एतस्मिंस्तेजोमण्डल एकीभवन्ति  
ताः पुनरुदयतः प्रचरन्त्येवं ह वै तत्सर्वं 
परे देवे मनस्यकीभवति  
तेन तर्ह्येष पुरुषो न शृणोति 
न पश्यति न जिघ्रति न रसयते
न स्पृशते नाभिवदते नादत्ते
नानन्दयते न विसृजते नेयायते स्वपितीत्याचक्षते॥२॥
</div>

उक्तप्रश्नानामुत्तरं पिप्पलादः क्रमेणाह --

**तस्मै** गार्ग्याय **सः** पिप्पलादः **ह** किल **उवाच** उक्तवान्।
किमुक्तवानित्याकाङ्क्षायां मनःप्राणव्यतिरिक्तानि सर्वकरणानि स्वपन्तीति वक्तुं तावद्दृष्टान्तमाह --
यथेति।

**गार्ग्य** **यथा** येन प्रकारेण **अर्कस्य** सूर्यस्य **अस्तंगच्छतः** सायङ्कालेऽदर्शनं व्रजतः **मरीचयः** किरणाः **सर्वाः** निखिलाः **एतस्मिन्** सर्वजनप्रत्यक्षे **तेजोमण्डले** तेजोराशिरूपे **एकीभवन्ति** विवेकानर्हत्वं तेजोमण्डले एकस्वरूपतां गच्छन्ति **पुनः** भूयः सूर्य्यमण्डले एकतां गताः **ताः** मरीचयः **पुनः** भूयो
द्वितीय दिवसे **उदयतः** उदयं गच्छतः सूर्य्यस्य **प्रचरन्ति** सर्वासु दिक्षु संचारं कुर्वन्ति।

एवं दृष्टान्तमुक्त्वा दार्ष्टान्तिकमाह -- एवमिति।
**एवं** सूर्य्यमरीचिवत् **ह**
प्रसिद्धं **वै** स्मर्यमाणं **तत्** वागादिकं मरीचिस्थानीयं **सर्वं** निखिलं **परे** उत्कृष्टे
वागादिवृत्त्युत्पत्तिनिरोधनिमित्ते द्योतनवति **देवे** सर्वव्यवहारकारणे **मनसि** अन्तःकरणेऽर्कस्थानीये **एकीभवति** स्वप्नकाले निर्विशेषतां गच्छति।
**तेन** वागादेर्मनस्येकीभवनेन **तर्हि** तस्मिन् स्वापकाले **एषः** लोकप्रत्यक्षः **पुरुषः** देवतादिलक्षणः **न शृणोति** शब्दश्रवणं न करोति।
**न पश्यति** नावलोकयति॥
**न जिघ्रति**, सुरभ्यसुरभिलक्षणं गन्धं **न गृह्णाति**।
**न रसयते** मधुरादिकं
रसं न गृह्णाति।
**न स्पृशते** शीतोष्णादिस्पर्शं न जानाति।
**नाभिवदते** अभिवन्दनं संभाषणं न करोति।
**नादत्ते** किमपि वस्तुग्रहणं न करोति।
**नानन्दयते** उपस्थेन्द्रियकर्मभूतमानन्दं न गृह्णाति।
उपस्थेन्द्रियेण सुखं नानुभवतीति
यावत्।
**न विसृजते** पायुना मलत्यागं न करोति।
**नेयायते** गत्यर्थस्येणो यङन्तस्यैतद्रूपं छान्दसं न गच्छतीत्यर्थः।
**स्वपिति** शयनं करोति **इति** एवं **आचक्षते** कथयन्ति विद्वांस इति शेषः।
कानि स्वपन्तीत्यस्य प्रश्नस्य श्रोत्रादिज्ञानेन्द्रियाणि।
वागादिकर्मेन्द्रियाणि च स्वपन्तीत्यस्योत्तरं दत्तम्॥२॥