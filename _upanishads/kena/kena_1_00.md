---
layout: layout_upanishad
permalink: /upanishads/kena/mangala
title: केनोपनिषत् १.० -- मङ्गलम् 
index_terms:
---

ॐ वागादीन्द्रियग्रामं मनः प्राणं धियं वपुः।  
प्रेरयति हृदिशो यस्तं वन्दे कृष्णविग्रहम्॥१॥

हृदिविद्यागुरूणां तु निधाय पदपङ्कजम्।
केनोपनिषदि व्याख्या संक्षिप्ता क्रियते मया॥२॥

<div class="mulam" markdown="1">
ॐ आप्यायन्तु ममाङ्गानि  
वाक् प्राणश्चक्षुःश्रोत्रमथो बलमन्द्रियाणि च सर्वाणि।  
सर्व ब्रह्मोपनिषदं,  
माहं ब्रह्म निराकुर्याम्,  
मा मा ब्रह्म निराकरोत्  
अनिराकरणमस्त्वनिराकरणमस्तु  
तदात्मनि निरते य
उपनिषत्सु धर्मास्ते मयि सन्तु ते मयि सन्तु॥

ॐ शान्तिः शान्तिः शान्तिः॥
</div>

आप्यायन्त्विति।
**मम** मुमुक्षोः **अङ्गानि** करचरणादीनि **वाग्** इतीतरकर्मेन्द्रियाणामुपलक्षणम्।
**प्राण** इत्यपानादीनामुलक्षणम्।
**चक्षुःश्रोत्रं** इतीतरज्ञानेन्द्रियाणामुपलक्षणम्।
तथा **च** मम **सर्वाणि** **इन्द्रियाणि** **बलं** प्राणपञ्चकं च **आप्यायन्तु** ब्रह्मध्यानानुकूलतया वृद्धिं प्राप्नुवन्तु।
**सर्वं** निखिलं **उपनिषदम्** औपनिषदं **ब्रह्म** ब्रह्मैव। ब्रह्मसत्तातिरिक्तसत्ताशून्यं निखिलमिति यावत्।
**अहं** ब्रह्मातिरिक्तवस्त्वस्तीति वा
**ब्रह्म** नास्तीति वा ब्रह्म **मा** **निराकुर्यां** मा तिरस्कुर्याम्। **मा** मां **ब्रह्म** **मा निराकरोत्**।
स्वस्मान्मा वियोजयतु संसारे मा पातयत्विति यावत्।
**अनिराकरणमस्तु**
आवयोः परस्परं प्रीतिरेवास्तु।
**तदात्मनि** ब्रह्मात्मनि **निरते** निरन्तरं प्रेम कुर्वति
मयि **ये** शमादय **उपनिषत्सु** वेदान्तेषु प्रकाशिता **धर्मास्ते** धर्माः **मयि**
**सन्तु**।
आवृत्तिरादरार्था।
**शान्ति**शब्दस्य त्रिरुक्तिस्त्वध्यात्मिकादित्रिविधविघ्नप्रशान्त्यर्थमिति बोध्यम्॥

