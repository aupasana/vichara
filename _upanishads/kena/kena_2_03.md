---
layout: layout_upanishad
permalink: /upanishads/kena/2/03
title: केनोपनिषत् २.३ -- यस्यामतं तस्य मतम्
index_terms:
---

एवं गुरुशिष्यसंवादसिद्धमर्थं श्रुतिः स्वयमुपसंहरति --

<div class="mulam" markdown="1">
यस्यामतं तस्य मतं मतं यस्य न वेद सः  
अविज्ञातं विजानतां विज्ञातमविजानताम्॥११॥३॥
</div>

**यस्य** विदुषः **अमतं** कर्तृकर्मादिरूपेणानधिगतं ब्रह्मेत्यभिप्रायः, **तस्य** त्रिपुट्यवगाहिज्ञानागोचराभिप्रायवतः **मतं** विज्ञातं भवति।
**यस्य** अविदुषः **मतं**
त्रिपुट्यवगाहिज्ञानविषयं ब्रह्मेत्यभिप्रायः।
**स** उक्ताभिप्रायवान् **न वेद** त्रिविधभेदरहितं ब्रह्म न जानाति।
भेददर्शितत्वात्।
विद्वदविदुषोरुक्तपक्षद्वये हेतुमाह -- अविज्ञातमिति।
यतः **विजानतां** विविधप्रमातृप्रमाणप्रमेयादिज्ञानवतामविदुषाम् **अविज्ञातम्** अविदितं ब्रह्म, **अविजानतां** विविधप्रमात्रादिभेदज्ञानरहितानां विशेष(षे)णावगतम् -- त्रिविधपरिच्छेदशून्यब्रह्माहमस्मीति निश्चितमित्यर्थः॥११॥३॥
