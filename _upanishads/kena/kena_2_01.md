---
layout: layout_upanishad
permalink: /upanishads/kena/2/01
title: केनोपनिषत् २.१ -- यदि मन्यसे सुवेदेति
index_terms:
 - असंभावना
 - विपरीतभावना
---

इदानीमसम्भावनादिदोषाच्छिष्यस्याबोधमन्यथाबोधंं चाशङ्क्य तन्निराकर्तुं गुरुराह --

<div class="mulam" markdown="1">
यदि मन्यसे सुवेदेति  
दभ्रमेवापि नूनं त्वं वेत्थ ब्रह्मणो रूपं   
यदस्य त्वं यदस्य च देवेष्वथ नु
मीमांस्यमेव ते   
मन्ये विदितम्॥९॥१॥
</div>


**सुवेद** भवद्भिरुक्तं ब्रह्म सुष्ठु विषयतयाऽहं जानामि **इति** एवं **यदि** त्वं
**मन्यसे** संभावयसि, **अपि**शब्दः तर्ह्यर्थे।
तर्हि **नूनं** निश्चितं **दभ्रमेव**
अल्पमेव **ब्रह्मणो** देशकालवस्तुशून्यस्य **रूपं** स्वरूपं **त्वं** हे शिष्य **वेत्थ**
जानीषे।

अल्पस्वरूपवेदितृत्वे हेतुमाह -- यदिति। **अस्य** ब्रह्मणः **यत्**
प्रसिद्धं **त्वं** त्वदात्मकं वेदितृरूपं **अस्य** ब्रह्मणः **यत्** शास्त्रप्रसिद्धं **देवेषु**
इन्द्राग्न्यादिषु मध्ये अधिदैवतं कार्य्यब्रह्मात्मकं वेद्यं रूपमस्ति तदुभयमपि
यस्मादल्पमेव।

यद्वा -- **अस्य** **ब्रह्मणो** **यद्रूपं** **त्वं** **वेत्थ** तत् तदल्पमेव **त्वं** **वेत्थ** **देवेषु**
मध्ये यः कश्चित् **अस्य** यद्रूपं **सुवेदेति** त्वमिव **मन्यते** तत् सोऽप्यल्पमेव ब्रह्मणो
रूपं वेत्तीत्यर्थः।

**अथ नु** तस्मादेव **ते** त्वया **मीमांस्यमेव** विचारणीयमेव ब्रह्मस्वरूपमित्यर्थः।

एवमाचार्येणोक्तः शिष्य एकान्ते आगमार्थं विचार्य तर्कतश्च
निर्धार्य स्वानुभवं च कृत्वाऽऽचार्यसमीपं गत्वोवाच **"मन्ये विदितं"** इति।
विदितं ज्ञातं मया ब्रह्मेति मन्येऽहं जानामीत्यर्थः॥९॥१॥

