---
layout: layout_upanishad
permalink: /upanishads/kena/1/01
title: केनोपनिषत् १.१ -- केनेषितं पतति
index_terms:
---

अथ सामवेदे तलवकारशाखायां केनोपनिषत्।

इतः पूर्वमष्टाध्याय्यां कर्माण्युपासनानि च चित्तशुद्ध्यर्थान्युक्तानि।
इदानीं
तु कर्मोपासनाभ्यां शुद्धचित्तस्य मुमुक्षोर्मोक्षसाधनभूता ब्रह्मविद्युच्यते इति
नवमाध्यायस्यारम्भः।
मानान्तरानधिगतं ब्रह्मास्य **विषयः**।
तद्विद्याद्वारा मुक्तिः **प्रयोजनम्**।
विषयेण सह प्रन्थस्य प्रतिपाद्यप्रतिपादकभावः **सम्बन्धः**।
शुद्धान्तकरणो मुमुक्षुः साधनचतुष्टयसम्पन्नो **ऽधिकारी** इत्यनुबन्धचतुष्टयं प्रेक्षावतां प्रवृत्त्यङ्गभूतं तावत्सिद्धम्।
तत्रापि प्रतिपाद्यस्य ब्रह्मात्मतत्त्वस्यातिसूक्ष्मत्वात् तत्प्रतिपत्तिसौकर्यार्थं गुरुशिष्यसंवाद इवोच्यते। तत्रादौ
शिष्यः पृच्छति --

<div class="mulam" markdown="1">
केनेषितं पतति प्रेषितं मनः  
केन प्राणः प्रथमः प्रैति युक्तः।  
केनेषितां वाचमिमां वदन्ति  
चक्षुःश्रोत्रं क उ देवो युनक्ति॥१॥
</div>

**केन** कर्त्रा सताऽसता वा, चेतनेनाचेतनेन वा, भिन्नेनाभिन्नेन वा, 
**इषितं** सन्निधिमात्रेण **प्रेरितं** सत् **मनः** सङ्कल्पविकल्पात्मकं **पतति** 
नियमेन स्वविषयं प्रति गच्छति।

सामान्यतः प्रेरयितारं पृष्ट्वा विशेषतस्तं पृच्छति प्रेषितमिति।
प्रकर्षेण सन्निधितोऽधिकव्यापारेण प्रेरितमित्यर्थः।
इषितं प्रेषितमित्यत्रेटि सति
गुणाभावः छान्दसः॥

ननु -- कूटस्थस्यैव मुमुक्षुभिर्जिज्ञास्यत्वात् तस्य चाक्रियत्वात्
केन प्रेषितम् इति प्रेषकप्रश्नो नोपपद्यते इति चेन्न।
विकारी, तद्भिन्नो वा प्रेरक इति सन्देहवतो मुमुक्षोः तथाविधप्रश्नोपपत्तेः।
*१ प्रेषितमिवेति वाऽर्थः।

<div class="footnote" markdown="1">
*१. प्रेषितपदस्य द्वितीयोऽर्थः।
</div>

किञ्च **केन** कर्त्रा **युक्तः** प्रयुक्तः प्रेरितः **प्राणः** पञ्चवृत्त्यात्मको ऽध्यात्मादिभेदभिन्नः
क्रियाशक्तिः।
**प्रथमः** इन्द्रियप्रवृत्तितः प्राक् प्रवृत्तत्वात् मुख्यः **प्रैति** ऊर्ध्वादिदेशेषु गच्छति।

**केन** कर्त्रा **इषितां** प्रेरितां **इमां** तालव्याद्यष्टस्थानेषु स्थितां **वाचं**
वागिन्द्रियरूपां **वदन्ति** समुच्चारयन्ति जना इति शेषः।
वागिन्द्रियस्य शब्दाभेदोपचारेण वदनीयत्वोक्तिर्बोध्या।
**चक्षुःश्रोत्रं** चक्षुश्चश्रोत्रं च **क उ** कः
प्रसिद्धः **देवः** दीप्तिमान् **युनक्ति** प्रेरयतीत्यर्थः॥१॥

