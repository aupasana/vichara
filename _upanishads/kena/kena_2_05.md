---
layout: layout_upanishad
permalink: /upanishads/kena/2/05
title: केनोपनिषत् २.५ -- इह चेदवेदीत्
index_terms:
---

यतोऽज्ञानादेव नानायोनिष्वनेकविधकष्टं पुरुषोऽनुभवत्यतोऽस्मिन्नेव शरीरे
आत्मा ज्ञातव्य इत्याह

<div class="mulam" markdown="1">
इह चेदवेदीतथ सत्यमस्ति न चेदिहावेदीन्महती विनष्टिः।  
भूतेषु भूतेषु विचित्य धीराः प्रेत्यास्माल्लोकादमृता भवन्ति॥१३॥५॥  
इति द्वितीयः खण्डः॥२॥
</div>

**इह** अस्मिन्नधिकारिशरीरे **चेत्** यदि **अवेदीत्** आत्मानं ज्ञातवान् **अथ**
तदा **सत्यं** ब्रह्मानन्दात्मकं फलम् **अस्ति** विद्यते, **चेत्** यदि **इह** उक्ताधिकारिशरीरे **नावेदीत्** अहं ब्रह्मास्मीति साक्षात्कारं न कृतवान्।
तदा **महती**
दीर्घकालीना **विनष्टिः** जन्ममरणादिक्लेशप्राप्तिरूपविनाशो भवतीति श्रुत्या सानुक्रोशमिदमुक्तम्।
न ह्यस्मिन्देहे सफलमात्मज्ञानं दुर्लभमस्ति।
विद्वद्वनुभवसिद्धत्वादित्याह -- भूतेष्विति।
**भूतेषु** **भूतेषु** इति वीप्सा चतुर्विधप्राणिसंग्रहार्था।
चराचरप्राणिषु स्थितं प्रत्यग्ब्रह्म **विचित्य** साक्षात्कृत्य **धीराः** बुद्धिमन्तो विद्वांसः
**अस्माल्लोकात्** अहंममाभिमानलक्षणऽविद्यारूपात् **प्रेत्य** निवृत्य **अमृताः** मरणरहिताः मुक्ता **भवन्ती**त्यर्थः॥५॥

इति द्वितीयः खण्डः॥२॥
