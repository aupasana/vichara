---
layout: layout_upanishad
permalink: /upanishads/kena/3/01
title: केनोपनिषत् ३.१ -- ब्रह्म ह देवेभ्यो विजिग्ये
index_terms:
---

उत्तमाधिकारिगोचरं निर्गुणब्रह्मात्मना ज्ञानमुक्त्वाऽधुना मन्दमत्यनुजिघृक्षया
सगुणब्रह्मोपासनां विधित्सुराह --

<div class="mulam" markdown="1">
ब्रह्म ह देवेभ्यो विजिग्ये तस्य ह ब्रह्मणो
विजये देवा अमहीयन्त।  
त ऐक्षन्तास्माकमेवायं
विजयोऽस्माकमेवायं महिमेति॥१४॥१॥
</div>

**ब्रह्म** सच्चिदानन्दलक्षणं **ह** किल **देवेभ्यः** देवानामनुग्रहार्थं **विजिग्ये** देवानां
लोकद्वयप्रतिकूलानसुरान् जितवत्, **तस्य** पूर्वोक्तस्य **ह** किल **ब्रह्मणः** साच्चदानन्दरूपस्य **विजये** असुराणां परिभवलक्षणजये सति **देवाः** इन्द्राग्निवायुप्रभृतयः
**अमहीयन्त** पूजिता अभवन्।
**ते** इन्द्रादयो ऽविज्ञातब्रह्मस्वरूपाः **ऐक्षन्त** वक्ष्यमाणलक्षणमीक्षणं विचारं कृतवन्तः।
ईक्षणप्रकारमाह -- अस्माकमिति।
**अस्माकमेव** कार्यकारणसंघाताभिमानिनामिन्द्राग्न्यादीनामेव **अयम्** अस्मद्दृष्टिगोचरः **विजयः** असुरपरिभवरूप उत्कर्षः **अस्माकमेवाय**मिति व्याख्यातम्।
**महिमा** सर्वेभ्यः स्तुतिपूजादिलाभलक्षणमहत्वम्, **इति** एवं ऐक्षन्तेति पूर्वेणान्वयः॥१४॥१॥
