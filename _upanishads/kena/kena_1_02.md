---
layout: layout_upanishad
permalink: /upanishads/kena/1/02
title: केनोपनिषत् १.२ -- श्रोत्रस्य श्रोत्रम्
index_terms:
---

एवं शिष्येण पृष्टो गुरुराह -- 

<div class="mulam" markdown="1">
श्रोत्रस्य श्रोत्रं मनसो मनो यद्  
वाचो ह वाचं स उ प्राणस्य प्राणः  
चक्षुषश्चक्षुरतिमुच्य धीराः  
प्रेत्यास्माल्लोकादमृता भवन्ति॥२॥
</div>

**यत्** यो मनआदीनां प्रेरकः त्वया पृष्टः **स उ** स एव **श्रोत्रस्य** शब्दोपलब्धेरसाधारणकारणस्य श्रोत्रेन्द्रियस्य **श्रोत्रं** शब्दग्रहणसामर्थ्यकारणम्
**मनसः** सर्वविषयोपलब्धेः साधारणकारणस्य **मनः** स्वविषये प्रवृत्तिसामर्थ्यकारणम्।
**वाचो** वागिन्द्रियस्य **ह** प्रसिद्धस्य **वाचं** शब्दोच्चारणसामर्थ्यस्य कारणम्।
वाचमिति द्वितीया *१ प्रथमात्वेन विपरिणमनीया। 

<div class="footnote" markdown="1">
*१. वाक् प्रथमातः
</div>

**प्राणस्य** पञ्चवृत्त्यात्मकस्य प्राणस्य
**प्राणः** शरीरधारणसामर्थ्यस्य कारणम्।
**चक्षुषः** चक्षुरिन्द्रियस्य **चक्षुः** रूपस्वरूपवतश्चोपलब्धिसामर्थ्यस्य कारणम्।

अयमर्थः -- श्रोत्रादीनां स्वस्वविषये प्रवृत्तिनियमस्य
कारणभूतः श्रोत्रादिविलक्षणः चेतनोऽस्ति।
"संहतानां प्रासादादिवत् परार्थत्वनियमा"दिति।
चक्षुषश्चक्षुरित्यतोऽनन्तरं तज्ज्ञात्वा इति शेषः।

**धीराः** धीमन्तो ब्रह्मविदः
**अतिमुच्य** श्रोत्रादावात्मबुद्धिं त्यक्त्वा **अस्मात्** सर्वप्राणिप्रत्यक्षात् **लोकात्**
लोकपदवाच्यात् कार्यकारणसंघाताभिमानात् **प्रेत्य** व्यावृत्य तदभिमानं त्यक्त्वेति
यावत्।
**अमृताः** मरणरहिता मुक्ताः **भवन्ति** इति स्पष्टम्॥२॥
