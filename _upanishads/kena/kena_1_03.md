---
layout: layout_upanishad
permalink: /upanishads/kena/1/03
title: केनोपनिषत् १.३ -- न तत्र चक्षुर्गच्छति
index_terms:
---

ननु -- येन प्रेरितं सन्मनआदिकं गच्छति तदिदमितीदन्तया कुतो न
प्रदर्श्यत इत्यत आह --

<div class="mulam" markdown="1">
न तत्र चक्षुर्गच्छति न वाग्गच्छति नो मनो  
न विद्मो न विजानीमो यथैतदनुशिष्याद्  
अन्यदेव तद्विदितादथो अविदितादधि  
इति शुश्रुम पूर्वेषां ये नस्तद्वाचचक्षिरे॥३॥
</div>

**तत्र** श्रोत्रादीनां श्रोत्रादिरूपे ब्रह्मणि **चक्षुः** रूपग्राहकं चक्षुरिन्द्रियं
**न** **गच्छति** न प्राप्नोति रूपादिहीनत्वाद्ब्रह्मणः।
ननु -- चक्षुरग्राह्येऽपि स्वर्गादौ
वाग्विषयत्वदर्शनादस्तु वाग्विषयं ब्रह्मेत्यत आह -- **न वाग्गच्छती**ति।
वाचा ह्युच्चार्यमाणः शब्दोऽभिधेयं यदा प्रकाशयति तदाऽभिधेयं प्रति वाग्गच्छतीत्युच्यते।
ब्रह्मणस्तु शब्दस्य तज्जनककारणस्य *१ चात्मत्वान्न तत्र वाग्गच्छतीत्यर्थः।

<div class="footnote" markdown="1">
*१. वागिन्द्रियस्य
</div>

अस्तु तर्हि मनसो विषयो ब्रह्मेत्यत आह -- **नो मन** इति।
मनो ह्यन्यस्य सङ्कल्पयितृ
भवति नात्मनः।
मनसोऽप्यात्मभूतं ब्रह्म।
अतः तत्र *२ मनो न गच्छति।
तद्ब्रह्म
न सङ्कल्पयतीत्यर्थः।

<div class="footnote" markdown="1">
*२. ब्रह्मणि
</div>

चक्षुरादीनामविषयत्वादेव **न विद्मः** श्रोत्रस्य श्रोत्रमित्यादिनोक्तोपदेशमन्तरेणात्मदर्शनोपायं स्वबुद्ध्या वयं न जानीमः।
**न
विजानीमः** विशेषतः शास्त्राचार्योपदेशतोऽपि तं प्रकारं नाधिगच्छामः।
**यथा**
येन प्रकारेण **एतत्** 'श्रोत्रस्य श्रोत्रम्' इत्यादिनोक्तं ब्रह्म **अनुशिष्यात्** मादृशो गुरुः
त्वादृशं शिष्यं श्रोत्रस्य श्रोत्रमित्यादिनोपदिश्य पश्चात् इदन्तयोपदिशेत्।
अनिदंरूपस्य निर्विशेषस्य सर्वसाक्षिणो ब्रह्मणः श्रोत्रादिशेषित्वेनैव प्रदर्शनं युक्तमिति भावः।

ननु निर्विशेषत्वमेव ब्रह्मणो न युक्तं सर्वलोकप्रसिद्धाभ्यां ज्ञातत्वाज्ञातत्वाभ्यामन्यतरविशेषणेन विशेषणीयत्वादित्याशङ्कयाह -- अन्यदिति।

**तत्**
श्रोत्रस्य श्रोत्रमित्यादिनोक्तं ब्रह्म **विदितात्** ज्ञानविषयात् **अन्यदेव** पृथगेव।
किन्तर्ह्यज्ञातस्वरूपं *३ तदित्यत आह -- **अथो** अपि **अविदितात्** ज्ञानाविषयादव्याकृतात् **अधि** अन्यदेव | 

<div class="footnote" markdown="1">
*३. ब्रह्म
</div>

यद्धि ज्ञानक्रियया ज्ञातुर्भाति तज्ज्ञातम्।
यथा प्रत्यक्षं
कार्यजातम्।
यत्तु ज्ञानक्रियया ज्ञातुर्न भाति तदज्ञानम्।
यथा परोक्षं कारणम्।
ब्रह्म तु ज्ञातुरात्मत्वान्नित्यमेव भाति।
न तु ज्ञानक्रिययेति भावः।
ननु स्वकपोलकल्पितमेवेदमित्याशङ्कयाह -- इतीति।
**इति** उक्तप्रकारकं वचनं **पूर्वेषाम्**
आचार्याणां **शुश्रुम** वयं श्रुतवन्तः।
ननु -- के ते इत्यत आह -- **ये** प्रसिद्धाः
शास्त्रविदः **नः** अस्मभ्यमधिकारिभ्यः **तत्** श्रोत्रस्य श्रोत्रमित्यादिनोक्तं ब्रह्म
**व्याचचक्षिरे** आसमन्तादुक्तवन्तः।
एतेन गुरुमुखादेव विद्यावगतिर्भवति
नान्यथेति सूचितम्॥३॥

