---
layout: layout_upanishad
permalink: /upanishads/chandogya/03/14/01/partial
title: छा॰उ॰ ३.१४.१ -- यथाक्रतुरस्मिन्
index_terms:
 - यथाक्रतुरस्मिन्
---

प्रतीकद्वारेण ब्रह्मोपासनमुक्त्वेदानीं प्रतीकं हित्वा सगुणब्रह्मोपासनमाह --

<div class="mulam" markdown="1">
सर्वं खल्विदं ब्रह्म तज्जलानिति शान्त उपासीताथ खलु क्रतुमयः पुरुषो यथाक्रतुरस्मिँल्लोके
पुरुषो भवति तथेतः प्रेत्य भवति स क्रतुं
कुर्वीत॥१॥
</div>



**तज्जलान्** तस्माद्ब्रह्मणो जगज्जायत इति तज्जं, तस्मिल्लीयत इति तल्लं,
तस्मिन्ननिति चेष्टते स्थितिकाल इति तदनं, तज्जं च तल्लं च तदनं चैतेषां
समाहारस्तज्जलानम्।
अवयवलोपश्छांदसः।

तज्जलान् तज्जत्वात्तल्लत्वात्तदन-
त्वाच्चेत्येतस्माद्धेतोस्त्रिषु कालेषु ब्रह्मव्यतिरेकेण जगतोऽनिरूपणात्तदात्मत्वेनावशिष्टं सर्वं **खल्विदं** जगद् **ब्रह्म** एवेत्येवं निश्चयपूर्वकं **शान्तो** रागद्वेषादिरहितः
**सन्नुपासीत**।
शान्तो भवेदिति शमगुणविधिपरमिदं वाक्यमित्यर्थः।
शमं विधाय तद्वतः प्रयोजनोक्तिरूपहेतूक्तिपूर्वकं कर्तव्यमिति(?) युनक्ति -- अथेति।

**अथ**शब्दो हेत्वर्थः।
यस्मात् **खलु क्रतुमयः** क्रतुप्रायोऽध्यवसायात्मकः **पुरुषो**
**यथास्मिँल्लोके** वर्तमानदेहे भवति **तथा** तादृगेव क्रतुफलात्मक **इतो**ऽस्माद्देहात् **प्रेत्य** मृत्वा **भवति**।
तस्मात् **सः** शान्तः **क्रतुं** अविचलप्रत्ययं **कुर्वीत**॥१॥
