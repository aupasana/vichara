---
layout: layout_bhashya
permalink: /bhashya/up/ka/01
title: कठोपनिषत् 
index_terms: 
---

<div class="tika" markdown="1">
धर्माधर्माद्यसंसृष्टं कार्यकारणवर्जितम्।  
कालादिभिरविच्छिन्नं ब्रह्म यत्तन्नमाम्यहम्॥

यः साक्षात्कृतपरमानन्दः, यावदधिकारं (यावत्प्रारब्धकर्म) याम्ये पदे वर्तमानः, 
अकर्तृब्रह्मात्मतानुभवबलतो भूतयातनानिमित्तदोषैरलिप्तस्वभाव आचार्यः, वरप्रदानेन (कृपया एव) परब्रह्मात्मैक्यविद्यामुपदिदेश, 
यस्मै चोपदिदेश, ताभ्यां नमस्कुर्वन्, आचार्यभक्तेर्विद्याप्राप्त्यङ्गत्वं दर्शयति -- **ओं नमो भगवते वैवस्वतायेति**।
</div> 

ॐ नमो भगवते वैवस्वताय मृत्यवे ब्रह्मविद्याचार्याय, नचिकेतसे च।

<div class="tika" markdown="1">
अथशब्दो मङ्गलार्थः। चिकीर्षितं प्रतिजानीति -- **काठकेति** ।
</div> 

अथ काठकोपनिषद्वल्लीनां सुखार्थप्रबोधनार्थमल्पग्रन्था वृत्तिरारभ्यते।

<div class="tika" markdown="1">
ननु -- उपनिषदो वृत्तिः नारब्धव्या, 
(१) प्राणिनां कामकलुषितचेतसां उपनिषच्छ्रवणात् पराङ्मुखत्वात्, 
(२) विशिष्टस्याधिकारिणो दुर्निरूपत्वात्, 
(३) बन्धस्य च सत्यस्य कर्मभ्य एव निवृत्तेः उपनिषज्जन्यविद्याया निष्प्रयोजनत्वात्, 
(४) जीवस्य च असंसारिब्रह्मात्मतायाः प्रतिपादयितुं अशक्यत्वेन निर्विषयत्वाच्च, 
इत्याशङ्क्य

उपनिषच्छब्दनिर्वचनेन विद्यायाः विशिष्टाधिकार्यादिमत्त्वप्रदर्शनेन, तज्जनकस्य ग्रन्थस्यापि विशिष्टाधिकार्यादिमत्त्वेन, व्याख्येयत्वं दर्शयितुं, प्रथमं उपनिषच्छब्दस्वरूपसिद्धिं तावदाह -- **उपनिपूर्वस्येति** ।
</div> 

 सदेर्धातोः विशरणगत्यवसादनार्थस्य उपनिपूर्वस्य क्विप्प्रत्ययान्तस्य रूपं ‘उपनिषत्’ इति। 
 
<div class="tika" markdown="1">
ब्रह्मविद्यायां उपनिषच्छब्दस्य ‘उपनिषदं भो ब्रूहि’ (के.उ. ४-७) इत्यादिप्रयोगदर्शनाद् धात्वर्थमाह -- उपनिषच्छब्देनेति।
</div> 
 
 उपनिषच्छब्देन च व्याचिख्यासितग्रन्थप्रतिपाद्यवेद्यवस्तुविषया विद्या उच्यते।

<div class="tika" markdown="1">
क्लृप्तावयवशक्त्यैव प्रयोगसम्भवे समुदायशक्तिरुपनिषच्छब्दस्य न कल्पनीया इत्याह -- केन पुनरिति।
‘षदॢ’ विशरणगत्यवसादनेष्विति धातोः विशरणमर्थमादाय योगवृत्तिमाह --
उच्यत इति। 
</div> 
 
केन पुनरर्थयोगेनोपनिषच्छब्देन विद्या उच्यत इति, उच्यते। 

<div class="tika" markdown="1">
विषयेषु क्षयिष्णुत्वादिदोषदर्शनाद्, विरक्ताः केचन मुमुक्षवः प्रसिद्धाः। 
न सर्वे भवदृशाः कामुका एव इति यच्छब्देन प्रसिद्धावद्योतकेन कथयति। आनुश्रविकाः शब्दप्रतिपन्नाः स्वर्गभोगादयः। 
</div>

**ये** मुमुक्षवः **दृष्टानुश्रविकविषय**वितृष्णाः सन्तः, 
उपनिषच्छब्दवाच्यां वक्ष्यमाणलक्षणां विद्यां **उपसद्य** उपगम्य, 
तन्निष्ठतया निश्चयेन **शीलयन्ति**, 
तेषां अविद्यादेः संसारबीजस्य विशरणाद् हिसनाद्द विनाशनाद् 
इत्यनेन अर्थयोगेन विद्या उपनिषद् इत्युच्यते। 
तथा च वक्ष्यति ‘निचाय्य तं मृत्युमुखात्प्रमुच्यते’ (क. उ. १। ३। १५) इति। 

<div class="tika" markdown="1">
उपसद्येति। आचार्योपदेशाल्लब्ध्वा यावत्साक्षात्कारं शीलयन्ति संसार्यसंसार्यैक्यासम्भावनादि निरस्यन्तीत्यर्थः।
</div> 

<div class="tika" markdown="1">
गत्यर्थमादाय आह -- पूर्वोक्तेति ।
</div>

पूर्वोक्तविशेषणान् वा मुमुक्षून्, परं ब्रह्म गमयतीति च, 
ब्रह्मगमयितृत्वेन योगाद् ब्रह्मविद्या उपनिषत्। 
तथा च वक्ष्यति ‘ब्रह्म प्राप्तो विरजोऽभूद्विमृत्युः’ (क. उ. २।३।१८) इति। 

<div class="tika" markdown="1">
अग्निविद्यायां अपि अवसादनं आदाय उपनिषच्छब्दस्य वृत्तिमाह -- लोकादिरिति ।
भूरादिलोकानामादिः प्रथमजः ब्रह्मणः जातः ब्रह्मजः, स एव जानातीति ज्ञः ।
</div>

लोकादिर्ब्रह्मजज्ञो योऽग्निः, तद्विषयायाः विद्यायाः द्वितीयेन वरेण प्रार्थ्यमानायाः स्वर्गलोकफलप्राप्तिहेतुत्वेन गर्भवासजन्मजराद्युपद्रववृन्दस्य लोकान्तरे पौनःपुन्येन प्रवृत्तस्य अवसादयितृत्वेन शैथिल्यापादनेन धात्वर्थयोगाद् अग्निविद्यापि उपनिषदित्युच्यते। तथा च वक्ष्यति ‘स्वर्गलोका अमृतत्वं भजन्ते’ (क.उ.१।१।१३) इत्यादि। 

ननु -- उपनिषच्छब्देन अध्येतारो ग्रन्थमपि अभिलपन्ति — उपनिषदं अधीमहे, उपनिषदं अध्यापयाम इति च। 

नैष दोषः। अविद्यादिसंसारहेतुविशरणादेः सदिधात्वर्थस्य ग्रन्थमात्रे असम्भवाद् विद्यायां च सम्भवात्, ग्रन्थस्यापि तादर्थ्येन तच्छब्दत्वोपपत्तेः। ‘आयुर्वै घृतम्’ (तै. सं.२।३।११) इत्यादिवत्। तस्माद् विद्यायां मुख्यया वृत्त्या उपनिषच्छब्दो वर्तते, ग्रन्थे तु भक्त्येति।

<div class="tika" markdown="1">
ग्रन्थे तु भक्त्येति -- उपचारेण उपनिषच्छब्दप्रयोग इत्यर्थः । 
</div>

<div class="tika" markdown="1">
उपनिषच्छब्दनिर्वचनेन सिद्धमर्थमाह -- एवमित्यादिना ।
</div>

एवं उपनिषन्निर्वचनेनैव विशिष्टोऽधिकारी विद्यायां उक्तः। 
विषयश्च विशिष्टः उक्तः, विद्यायाः परं ब्रह्म प्रत्यगात्मभूतम्। 
प्रयोजनं चास्याः आत्यन्तिकी संसारनिवृत्तिः ब्रह्मप्राप्तिलक्षणा। सम्बन्धश्च एवंभूतप्रयोजनेन उक्तः। 

<div class="tika" markdown="1">
आत्यन्तिकी निदाननिवृत्त्या निवृत्तिर्विवक्षिता।
निदानं चान्वयव्यतिरेकशास्त्रन्यायेभ्यः संसारस्य आत्मैकत्वाविद्या। 
सा च न कर्मणा विनिवर्तते। अतः विद्यायाः प्रयोजनेन साध्यसाधनलक्षणः सम्बन्ध इत्यर्थः।
</div>

अतो यथोक्ताधिकारिविषयप्रयोजनसम्बन्धायाः विद्यायाः करतलन्यस्तामलकवत्प्रकाशकत्वेन विशिष्टाधिकारिविषयप्रयोजनसम्बन्धाः एताः वल्ल्यो भवन्तीति। 
अतस्ता यथाप्रतिभानं व्याचक्ष्महे॥ 

<div class="mulam" markdown="1">
उ॒शन् ह॒ वै वा॑जश्रव॒सः स॑र्ववेद॒सं द॑दौ।  
तस्य॑ ह॒ नचि॑केता॒ नाम॑ पु॒त्र आ॑स॥१.१॥
</div>

तत्राख्यायिका विद्यास्तुत्यर्था। 

<div class="tika" markdown="1">
‘वश’ कान्तावित्यस्य शत्रन्तं रूपमुशन्निति । 
</div>

उशन् कामयमानः। 
ह वै इति वृत्तार्थस्मरणार्थौ निपातौ। 

<div class="tika" markdown="1">
श्रवः कीर्तिः।
</div>

वाजम् अन्नं, तद्दानादिनिमित्तं श्रवः यशः यस्य, सः वाजश्रवाः। रूढितो वा। तस्यापत्यं वाजश्रवसः। स किल विश्वजिता सर्वमेधेन ईजे, तत्फलं कामयमानः। 

<div class="tika" markdown="1">
सर्वमेधेन सर्वस्वदक्षिणेन ईजे यजनं कृतवान् इत्यर्थः॥
</div>

सः तस्मिन् क्रतौ सर्ववेदसं सर्वस्वं धनं ददौ दत्तवान्। 
तस्य यजमानस्य ह नचिकेता नाम पुत्रः किल आस बभूव॥

<div class="mulam" markdown="1">
तꣳ ह॑ कुमा॒रꣳ सन्त॑॑म्। दक्षि॑णासु नी॒यमा॑नासु
 श्र॒द्धाऽऽवि॑वेश। सोऽमन्यत॥१.२॥
</div>

तं ह नचिकेतसं कुमारं प्रथमवयसं सन्तं अप्राप्तप्रजननशक्तिं बालमेव श्रद्धा आस्तिक्यबुद्धिः पितुः हितकामप्रयुक्ता आविवेश प्रविष्टवती। 
कस्मिन् काले इत्याह -- ऋत्विग्भ्यः सदस्येभ्यश्च दक्षिणासु नीयमानासु विभागेन उपनीयमानासु दक्षिणार्थासु गोषु। 

<div class="tika" markdown="1">
(सदसि साधवः सदस्याः)। सदसि यज्ञसभायां येऽन्ये मिलिता ब्राह्मणाः तेभ्यः (सदस्येभ्यश्च)॥
</div>

सः आविष्टश्रद्धो नचिकेताः अमन्यत॥ 

